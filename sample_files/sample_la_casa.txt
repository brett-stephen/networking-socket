[Line 0] — Elvira — (pronunciò le sillabe a stento) — mia cara Elvira — (ora si sentì un po' sollevata) — se comprimiamo questo germoglio di glicine,
[Line 1] così, sotto il pugno, e ve lo teniamo stretto lasciandogli mancare luce ed aria finchè secco e morto ci cada di mano, potremo noi valutare
[Line 2] giustamente la sua forza e predire come si sarebbe sviluppato in
[Line 3] condizioni normali?
[Line 4] La fanciulla non rispose. Attenta, tutta l'energia del suo cervello era volta alla comprensione del nuovo quesito e ciò che vi era in esso
[Line 5] di matematico e di positivo la persuase, ma le sfuggiva il sentimento
[Line 6] delle cose. Anna se ne avvide e con un moto lento, quasi di sfiducia,
[Line 7] sollevò gli occhi verso la meridiana lontanante nel verde, così fulgida
[Line 8] nel pieno meriggio del muro bianco che dovette subito ritorcere la vista.
[Line 9] — Ah! come è difficile — pensò.
[Line 10]  Era giorno di domenica. Le campane delle chiese più prossime suonavano a distesa nell'aria mite e raggiante attraversata da ondate di profumo.
[Line 11] — Sarà bene l'ora della messa.  Così dicendo Elvira si tolse dalla balaustra, non senza osservare se qualche po' di terriccio le fosse rimasto sull'abito.
[Line 12]  — Che bambina giudiziosa! — esclamò il signor Pompeo apparendo sul limitare del terrazzo colla tuba in una mano e i guanti e la mazza
[Line 13] nell'altra.
[Line 14]  — Lei va a messa?  — Torno. 
[Line 15] — Solo? 
[Line 16] — Quello scioperato lo mandai subito di sopra a fare i suoi pensi. Ne avrà per tutto il giorno. Il peggio è che in una zucca vuota non
[Line 17] ci si può far allignare nulla. Glie ne dico una? Oggi, proprio oggi, nell'andare a messa col tempo che stringeva, che già era suonato l'ultimo rintocco, e caso mai avesse dovuto pensare a qualcos'altro
[Line 18] non poteva logicamente pensare che ai suoi compiti, cerca di qua,
[Line 19] cerca di là, non lo trovo estatico ed impalato sopra una scala a mano dimenticata dal portinaio ad esaminare il soffitto del portico? Ripeto:
[Line 20] il soffitto del portico. Certe cose non si crederebbero se non le si
[Line 21] vedessero. Io abito questa casa da dieci anni, ma sa Iddio se ho mai
[Line 22] sprecato un momento a guardare i soffitti. Care signorine, quando non ce n'è.... — si toccò la fronte coll'indice crollando il capo. — Non è come loro! Non è come loro! 
[Line 23] Il signor Pompeo si raddrizzò, sbuffò, girando intorno due occhiacci
[Line 24] che pareva volessero valutare d'un tratto le lunghe tradizioni intellettuali e morali dei Lamberti, godendole di riflesso come pigionale e come amico. 
[Line 25] — Vedrà!... 
[Line 26] — Ho già veduto abbastanza, signora Anna. Quel disutilaccio ha quattordici anni, capisce? 
[Line 27] — Quattordici!
[Line 28] — Eh? sembrano molti anche a lei? Il doppio dell'età del giudizio; non si direbbe eh? Io a quattordici anni avevo già fatta la prima liceo, conoscevo due lingue vive e due lingue morte e trovandomi in grado di dare delle ripetizioni bastavo a me stesso. È in tal modo che si
[Line 29] formano gli uomini. 
[Line 30] Sopra queste parole si gonfiò, fece la rota. Anna doveva pur convenire che vi era in esse un criterio comune non destituito di un certo peso, ma sentiva ribollire nel suo interno, altre, ben altre ragioni a favore del suo protetto. Come però Elvira la tirava per la gonna soggiunse in fretta: 
[Line 31] — Non tutti i frutti maturano ad un tempo. Per alcuni ci vuole molto
[Line 32] calore, molto!... 
[Line 33] — E paglia — ghignò il signor Pompeo. 
[Line 34] Elvira rise. 
[Line 35] Gli apprezzamenti del vecchio presuntuoso e dappoco lasciavano Anna
[Line 36] indifferente, ma il riso della sorella la ferì nella sua intima sensibilità. Per queste piccole punture inavvertite ella soffriva,
[Line 37] per una sola parola che ad altri sarebbe parsa insignificante, per una
[Line 38] espressione colta a volo e tosto dileguata che pure tracciava un solco nella sua mente pensierosa.  Giù nella via, lungo le stradicciuole solitarie che conducevano al
[Line 39] tempio, ella fece sforzi sovrumani per essere lieta. Sulle creste
[Line 40] dei muri, sui davanzali delle finestre, nello scorcio dei giardini intravisti per il vano delle porte aperte, aprile spargeva la tenerezza
[Line 41] ridente del verde novello ed ella se ne imbeveva non senza una punta
[Line 42] di malinconia così intima, così profonda, che niun varco trovava per
[Line 43] uscire nè dai suoi occhi nè dalle sue labbra. Erano i posti noti e
[Line 44] cari, le vecchie strade abbandonate, tante volte percorse insieme al padre, dal quale aveva imparato il sottile diletto di unirsi all'anima
[Line 45] delle cose; ma ora l'anima propria gemeva, la sua anima rimasta
[Line 46] orfana e così lontana. Sì, questa era l'impressione che meglio d'ogni
[Line 47] altra le si delineava chiara dinanzi: sentirsi lontana. Il suo modo
[Line 48] di amare esclusivo e violento le interdiceva i facili conforti, le
[Line 49] comode sostituzioni. In chiesa, aprendo il suo libro di preghiere, fu
[Line 50] particolarmente attratta da queste parole di un gran santo: “Adiratevi e non peccate„. Era dunque permessa, secondo i modi ed i casi, anche
[Line 51] l'ira? anche lo sdegno amaro, profondo, che solleva il cuore in certe
[Line 52] ore della vita e lo spinge alla rivolta come se volesse liberarsi ad un tratto da catene secolari che lo opprimono? 
[Line 53] Al suo fianco Elvira leggeva la messa, voltando i fogli con un
[Line 54] movimento compunto e grazioso della sua mano ferma; movimento che
[Line 55] ella compiva da cinque o sei anni, che avrebbe continuato a compiere per cinquanta o per sessanta ancora, mentre Anna inquieta cercava
[Line 56] inutilmente la preghiera che rispondesse al suo intimo ardore. Era
[Line 57] stata qualche volta accusata di poca religione, eppure ella sentiva slanci di adorazione e di pietà, di umiltà e di rispetto quali non
[Line 58] aveva visto mai ne' suoi accusatori. La fede, l'amore, il sapere, tutto ciò che è diffuso per il mondo sotto il nome di bene, può venire
[Line 59] ristretto in date forme, in dati modi ed accontentare con tali forme
[Line 60] e tali modi tutti i cuori? Piuttosto che un pane offerto, che una preghiera recitata, che un libro mandato a memoria, non è il bene
[Line 61] una fiamma imponderabile che irradia da certi esseri privilegiati e
[Line 62] riscalda, sole ideale, milioni di anime?  Un ricordo la assalì improvvisamente. L'augusta basilica sparve per
[Line 63] un istante da' suoi occhi e si ritrovò in una modesta chiesetta di montagna, la chiesa di Courmayeur. Anche allora (da quando datava
[Line 64] il ricordo) era una chiara domenica soleggiata; i villeggianti di Courmayeur stavano aggruppati dinanzi all'altare maggiore abbandonando
[Line 65] il resto della chiesa ai contadini, alle donne che erano accorse da Prè Saint-Didier, da Entrave, dalla Saxe, dai vicini e dai lontani
[Line 66] casolari, un po' stanche, aspettando il pane benedetto che un'antica
[Line 67] consuetudine fa distribuire ai fedeli, porgendo l'orecchio umile e
[Line 68] calmo alle parole che un giovane prete diceva dal pulpito. Erano parole così dolci che facevano pensare a un volo di colombe: parole calde di un ardore contenuto, simili a nuvole d'incenso sospese, profumanti la
[Line 69] vôlta, acute e morbide insieme; ed uscivano, le parole, da una vibrante
[Line 70] anima di asceta, da una forma pallida, emaciata, a cui l'interno
[Line 71] calore dava riflessi di fiamma attraverso una lampada. La folla dei contadini, il gruppo dei villeggianti, tutta quella massa variopinta
[Line 72] ed immobile accomunata nei banchi, addossata ai pilastri, prona
[Line 73] sui gradini dell'altare scompariva, ricchi e poveri insieme, quasi atterrata dall'esile persona che a mala pena si scorgeva nella penombra del pergamo. E la voce continuava dolce, soave, a volte singhiozzante,
[Line 74] a volte limpida, ma sempre frenata dalla violenza stessa dell'ardore. Un gemito lungo che parve dover straziare il gracile petto in cui
[Line 75] si ripercoteva, scese, tremò sulle teste dei fedeli.... “_l'amour paternel, ce dernier couchant du soleil des passions_„ aveva detto il
[Line 76] giovine prete con tale sentimento della propria rinuncia che Anna aveva
[Line 77] trasalito mormorando piano a suo padre: “Oggi abbiamo visto un'anima!„
[Line 78] Quella, quella era la verità. L'anima dell'uomo ispirato, l'anima sensibile spaziante al di sopra dei fedeli che la maggior parte delle volte non la intendono! 
[Line 79] Rifece con maggior calma la via dalla chiesa a casa, essendo riuscita
[Line 80] ad involgersi completamente nella visione. Suo padre la accompagnava ancora, suo padre era con lei. Questo trionfo dello spirito, sorretto,
[Line 81] quasi osannato dalla natura in festa sorridente del suo eterno sorriso di fanciulla, le metteva nel cuore una gioia sopracuta. 
[Line 82] — Vivo! Vivo! — esclamò Anna irrompendo nella camera di suo padre,
[Line 83] e buttandosi sulla poltrona che era stata la sua, abbracciando il
[Line 84] guanciale che serbava quasi intatta l'ombra della di lui fronte, terminò il proprio pensiero singhiozzando:  — E tu pure, in me! 
[Line 85]                              . . . . . . . 
[Line 86] Il mobiluccio della nonna, il piccolo stipo dalle tinte chiare di lacca
[Line 87] e dai molteplici cassetti, aspettava l'opera di Anna, l'opera amorosa e paziente di vuotarlo, perchè il tempo ne aveva intaccata la solidità e conveniva mettervi riparo. Già il cassetto principale, tutto pieno
[Line 88] di modelli di ricamo e di disegni, con qualche fiore dimenticato,
[Line 89] con qualcuno di quei misteriosi pezzetti di nastro e di stoffa che
[Line 90] dànno tanto fascino e tanta eleganza ai ripostigli femminili caduti in abbandono, quel cassetto era mezzo sfatto; ma molti altri attendevano ed Anna vi gettò uno sguardo non ancora deciso. La dolcezza sognante del pomeriggio festivo la riprese. Ella rinunciò a ordinare, per quel giorno, lo stipo della nonna. 
[Line 91] Il terrazzo invece, così lieto di verde, la attirava irresistibilmente. Quando il sole lo ebbe lasciato libero vi tornò, sedendo come già aveva fatto al mattino sul muricciuolo, nel folto delle glicini, prestando
[Line 92] la guancia con delizia alla carezza dei grappoli che la lambivano, colle labbra tese verso un bacio ideale di cui smorzavasi il desiderio nella freschezza dei fiori; e un'estasi la prese come di visioni che si svolgessero intorno a lei senza toccarla. I suoi ventun anni compiuti
[Line 93] le davano una sensazione di maturità dolce, malinconica e morbida anche
[Line 94] e quasi velata, che le faceva riguardare con simpatia più intensa le erbe novelle, i novelli fiori sbocciati su quel vecchio terrazzo tanto caro. Mentre coll'occhio seguiva Elvira che girava intorno coll'inaffiatoio ad abbeverare le pianticelle riarse, aveva pur essa la sensazione di attendere nell'ombra la goccia di una rugiada celeste.
[Line 95]  Non si mosse e non volse il capo quando Flavio, all'ora solita, venne e
[Line 96] dalla soglia augurò la buona sera. Per qualche tempo lo udì discorrere
[Line 97] con Elvira, ma senza ascoltare, tutta immersa nella solitudine che
[Line 98] circondava il terrazzo, che copriva i giardini e gli orti sottostanti
[Line 99] di una tinta indecisa dove le forme sparivano, come se all'improvviso un mare misterioso ed immobile fosse sorto a dividere la casa felice dalla rimanente città che solo appariva dietro le mura del chiostro con
[Line 100] una rada punteggiatura di lumi. Fu dopo, più tardi, che spostandosi per rimuovere un ramo se lo vide ritto accanto. Allora gli sorrise nella
[Line 101] semioscurità, assaporando la dolcezza di proteggerlo e con una voce che tradiva sotto il tono ilare una profonda nota di affetto gli disse:
[Line 102] — Come sta?
[Line 103] — Come sto? — rispose Flavio tutto conturbato da quel cambiamento di pronome.
[Line 104]  Ella mutò il sorriso in una franca risata, comprendendo.
[Line 105]  — Sicuro. L'ho sempre trattato da fanciullo, ma seppi oggi che ha quattordici anni e bisogna cambiare registro. È ormai un giovinotto.
[Line 106]  — Oh! se non è che questo, non li ho ancora compiuti quattordici anni. 
[Line 107] — Davvero?  — Davvero.
[Line 108] Pronunciò l'affermazione come se dipendesse da quella una grande
[Line 109] felicità.  — Ebbene — fece Anna solennemente — aspetterò fino a quel giorno. —
[Line 110] Poi carezzosa soggiunse: — Oggi continua ad essere il mio fanciullo
[Line 111] e approfittane per raccontarmi le tue disgrazie. Poverino, con questa
[Line 112] bella giornata hai dovuto star chiuso, che peccato! Quanto verde hai perduto, quanti fiori, che cielo azzurro! Me ne rammaricai per te.
[Line 113] Flavio sentì tutta la tenerezza di quel dolore, di quel materno
[Line 114] interessamento e provò il bisogno di contraccambiarlo con una confidenza. Disse:
[Line 115]  — Io non sono stato sempre chiuso.... io fuggii.
[Line 116] — Sei fuggito? Senza che il signor Pompeo se ne accorgesse? 
[Line 117] — Oh il signor Pompeo non è padrone di tutto! — esclamò il fanciullo con una intonazione di fierezza affatto insolita in lui. — Sono fuggito come e dove il signor Pompeo non può vedere. — E abbassando la voce
[Line 118] soggiunse: — Il cielo azzurro l'ho avuto, l'ho fatto io: ho fatto
[Line 119] l'erba ed anche i fiori, ed anche questa lucertolina, perchè non so immaginare una giornata di primavera senza la lucertola che scappa
[Line 120] fuori dalla sua tana. Vede, vede come è contenta? 
[Line 121] Flavio nella sua fanciullesca esplosione dimenticava che sul terrazzo
[Line 122] non ci si vedeva affatto. Anna, preso il foglietto che egli s'era
[Line 123] levato di tasca, si avvicinò al salotto dove Elvira, sotto la lucerna, ripassava i suoi cómpiti.
[Line 124] — No, no.... — implorò Flavio che temeva i motteggi di Elvira.
[Line 125]  Anna, entrando nel suo pensiero, si fermò allora presso la soglia del salotto dove la luce era sufficiente e dove ella potè vedere il disegno del suo piccolo amico. Le parve meraviglioso di naturalezza
[Line 126] e di vita. Consisteva in diversi schizzi fatti a memoria, ma con un sentimento della natura così vibrante, così originale, che davano veramente l'impressione della vita. Ella ne fu commossa al punto da non sapere che cosa dire. Mentre ritornava al suo posticino nel folto delle
[Line 127] glicini, Flavio la seguì mormorando:  — Non è in collera, vero?...  — Caro, caro Flavio!...
[Line 128]  Queste parole pronunciate da Anna con uno slancio grandioso giunsero
[Line 129] all'adolescente attraverso l'aria fresca e profumata a guisa di una misteriosa carezza che lo guidasse verso il futuro. La sua giovine anima compressa volò ebbra di riconoscenza alla pietà femminile che tanto dolcemente gli sorrideva. 
[Line 130] — Ne fai spesso di questi disegni?  — Sempre, quando posso.  — Forse anche quando dovresti studiare?
[Line 131]  — Forse. 
[Line 132] — E non ti sembra che sia male ciò? 
[Line 133] — No, non mi sembra. 
[Line 134] Anna non trovò alcuna obbiezione da opporre alla ingenua confidenza. Per quanto ella ne vedesse il lato intaccabile sentiva che in fondo Flavio aveva ragione e le venne il desiderio di penetrare più addentro
[Line 135] in quel piccolo pensiero chiuso. 
[Line 136] — Se gli studi che fai non ti piacciono, perchè non lo dichiari francamente? Nè il signor Pompeo, nè gli altri tuoi parenti vorranno
[Line 137] costringerti ad una carriera antipatica.  Un grande sbigottimento si manifestò subito sul fanciullo. La
[Line 138] timidezza, ceduta un istante nella comunione colla sua protettrice,
[Line 139] lo riprese. Anna che non poteva vederlo bene in volto se ne accorse
[Line 140] all'attitudine scoraggiata, al mesto silenzio che permetteva di udire
[Line 141] l'affanno della sua respirazione.
[Line 142] — È già deciso che io debba fare l'insegnante.  — Ma chi ha deciso?
[Line 143]  — Tutti.
[Line 144] Parve ad Anna che sopra questa parola si accentuasse ancor più lo scoraggiamento del suo amico, talchè fu spinta a prendergli la mano nell'ombra.
[Line 145] — Nessuno — pronunciò con voce grave — nessuno, intendi, può disporre
[Line 146] della libertà di un altro; se c'è un dovere sacro per ognuno di noi è appunto quello di servirci delle attitudini che abbiamo facendole
[Line 147] convergere allo scopo massimo dell'esistenza. Tu devi pensare a
[Line 148] questo. La tua vita, la tua coscienza ti appartengono: hai l'obbligo di difenderle.  La mano di Flavio giaceva inerte in quella di Anna, abbandonate entrambe sulla balaustra; ma avendo ella fatto un movimento per ritirare la sua, avvertì una leggera, quasi supplichevole resistenza,
[Line 149] che la indusse a soggiungere con maggior tenerezza: 
[Line 150] — Io ho tanta fede in te!
[Line 151] Ancora Flavio taceva. Anna, portandosi avanti col volto ansioso verso il volto di lui, scorse con indicibile commozione i suoi occhi bagnati di lagrime. Erano le ultime lagrime di un fanciullo od erano le prime
[Line 152] di un uomo? Il silenzio divenne religioso; solamente Anna, sciogliendo
[Line 153] delicatamente la mano, la sollevò a tergere gli occhi del suo amico.
[Line 154] L'oscurità li avvolgeva quasi completamente. In fondo al terrazzo,
[Line 155] nel vano del salotto illuminato, si disegnava la testa di Elvira
[Line 156] curva sopra i suoi cómpiti, ricevendo dall'immediato contrasto colle tenebre esterne un carattere di vignetta ritagliata, inquietante e stonato nella fusione misteriosa del terrazzo colle ombre della notte.
[Line 157] Anna prese un ramo di glicine carico di fiori e se ne fece schermo,
[Line 158] stendendolo sulla spalla di Flavio, comunicandogli per quella via una specie di carezza lunga e profumata dove si sciolse tutta l'amarezza
[Line 159] dell'adolescente. Egli parlò prima a parole brevi e staccate, poi infervorandosi, sorretto dalla inviolabilità delle tenebre e dalla mano di Anna che sentiva palpitare all'estremità del ramo fiorito.
[Line 160] Narrò la sua infanzia malinconica, la privazione dei baci materni, le
[Line 161] sofferenze di una sensibilità acuta che l'ignoranza e l'apatia altrui irritava fino allo spasimo. Tutto non disse, per pudore, per fierezza,
[Line 162] perchè non sale mai completamente all'espansione delle labbra la radice profonda del dolore. Ma il suo affetto, ma il suo pensiero, ma l'essenza intima e preziosa della sua spiritualità vaporò, si diffuse
[Line 163] nella dolce notte primaverile; fu ala, fu profumo, fu raggio. Come
[Line 164] nella chiesetta di Courmayeur, più ancora, Anna singhiozzò:  — Vedo un'anima!
[Line 165] L'intima armonia venne interrotta dallo scricchiolìo di una sedia.
[Line 166]  Elvira aveva terminato i suoi cómpiti e moveva verso il terrazzo. Anna,
[Line 167] abbandonando bruscamente il ramo che sparse intorno una pioggia di
[Line 168] petali odorosi, soggiunse a bassa voce: 
[Line 169] — Coraggio. Io ho tanta fede in te. L'aveva anche mio padre; non ti abbandoneremo, sai? qualunque cosa avvenga. 
[Line 170] La soave promessa salì alta verso le stelle. Anna, non paga, disse
[Line 171] ancora con un crescendo di ardore:
[Line 172] — Ma tu sii forte! Promettilo. 
[Line 173] E Flavio promise, senza parole, con una muta dedizione di tutto sè stesso. 
[Line 174] Anna era sola in casa. C'era stato un temporale nella mattina e pioveva
[Line 175] ancora un poco lentamente, a fili sottilissimi, quantunque già il sole
[Line 176] sforzasse le nubi. Da ogni foglia della glicine pendeva una gocciola; su ogni gocciola batteva un raggio di quel tenue sole e tutta una gamma di gradazioni color lilla e verde danzavano sotto il pergolato
[Line 177] nelle faccette luccicanti dell'acqua. Anna vi gettava tratto tratto uno sguardo irresistibile, mentre colle agili mani apriva e chiudeva i cassetti dello stipo, impaziente di terminare. Ed aveva già quasi
[Line 178] terminato, quando una resistenza insolita la avvertì che qualche cosa di estraneo doveva essersi introdotto nel doppio fondo; allora scosse il mobiluccio con una certa violenza, il fondo si ruppe e balzò fuori
[Line 179] una lettera suggellata. Portava l'indirizzo alla signora Antonietta
[Line 180] Lamberti; era raccomandata; veniva da Tunisi.
[Line 181] Una grande commozione si impossessò di Anna; Antonietta Lamberti era
[Line 182] il nome di sua madre. Nella fervente ammirazione del padre suo ella
[Line 183] aveva forse soffocato il culto della memoria materna e la sorpresa e lo
[Line 184] sbigottimento della scoperta si mescevano a un senso penoso di rimorso.
[Line 185] Sua madre! una figura alta, evanescente; un volto scolorito, un sorriso
[Line 186] senza luce, un abito grigio con trine bianche; così la rivedeva, non più di così. Invano cercava ne' suoi ricordi una parola speciale, un gesto, uno sguardo che ve l'avesse scolpita. Era strano! In quella casa popolata di memorie, dove la nonna riviveva ancora fresca e ridente
[Line 187] nel suo gaio temperamento di donna felice, dove l'uomo ammirabile che le era stato padre aveva diffusa tanta parte della sua anima, lei, la
[Line 188] madre, era passata come un'ombra senza lasciare traccia.
[Line 189]  Anna dovette appoggiarsi un istante ai bracciuoli della sedia; una
[Line 190] grande tristezza l'aveva invasa e come un presentimento di sciagura.
[Line 191] Tremava per tutte le fibre colla lettera in mano, guardandola. Rilesse
[Line 192] due o tre volte l'indirizzo e si assicurò che i suggelli non erano
[Line 193] stati toccati; sulla ceralacca rossa si intrecciavano confusamente
[Line 194] due iniziali. Il timbro postale recava come data di arrivo il giorno
[Line 195] antecedente alla morte di sua madre. Di chi era, ora, quella lettera?
[Line 196] Chi aveva il diritto di aprirla? 
[Line 197] Un fascino misterioso usciva dalla busta che sembrava un sepolcro,
[Line 198] così breve, così fragile, eppure così terrorizzante nel muto pallore della superficie che portava impresso il nome di una morta! Anna la posò leggermente sullo stipo, obbedendo a un confuso sentimento di
[Line 199] rispetto e di timore; poi si alzò in piedi guardandosi attorno, quasi chiedendo un consiglio alle vecchie pareti da cui pendevano i ritratti
[Line 200] della nonna, del padre e della madre anche. Si avvicinò a quest'ultimo.
[Line 201] Era un pastello di graziosa fattura, a due sole tinte. La posa della testa, un po' china, non lasciava scorgere gli occhi e la mancanza dello sguardo materno le fu in quell'istante così dolorosa che ne ebbe
[Line 202] uno schianto al cuore. Si accusò di non ricordare gli occhi di sua
[Line 203] madre. Fece sforzi crudeli per frangere il velo dei dieci anni che la separavano da lei. Invano. Sempre la stessa figura alta, evanescente; il volto scolorito, il sorriso senza luce, l'abito grigio colle trine bianche. Null'altro....  Mosse alcuni passi, girando dietro la scrivania di suo padre, affacciandosi alla soglia del terrazzo dove tutta la glicine piangeva
[Line 204] irrorata di pioggia novella, e ritornò presso lo stipo, pensosa. Di
[Line 205] chi era, ora, quella lettera? Chi aveva il diritto di aprirla? E perchè
[Line 206] nessuno lo aveva fatto prima? Chi l'aveva messa nello stipo? 
[Line 207] Chi? Anna gettò un grido. Improvvisamente la fitta tenebra del passato
[Line 208] le si squarciò dinanzi. Rivide sua madre nelle ultime ore di vita,
[Line 209] in un atteggiamento che ritornandole ora alla memoria le sembrava
[Line 210] di grande significato per il tempo e per il modo — allora le era sfuggito; ma ricordava, ricordava con una precisione straordinaria.
[Line 211] Era entrata in camera della madre quasi di furto, per vederla intanto
[Line 212] che la custode s'era momentaneamente allontanata. L'inferma era scesa dal letto, pallida, disfatta dalle brevi ma acute sofferenze, e colle mani tremanti stava chiudendo il cassetto dello stipo che si trovava in
[Line 213] quel tempo nella sua camera ai piedi del letto. Quando si accorse della
[Line 214] bimba la sgridò per essere entrata senza chiederne il permesso. 
[Line 215] Tutti i particolari della scena le ritornavano in mente con una
[Line 216] evidenza straziante. Le coltri del letto rigettate indietro nel movimento brusco di una decisione suprema, un libro caduto a terra,
[Line 217] l'ammalata ritta, spettrale, colle mani febbricitanti intorno allo stipo. Ancora, nella evocazione di questa visione, non vedeva gli
[Line 218] occhi; gli occhi di sua madre si erano distolti prontamente da lei od ella aveva abbassato i propri nella confusione del rimprovero? Lo ignorava, ma quegli occhi le sfuggivano sempre, sempre....  Che sua madre fosse discesa dal letto in un momento in cui trovavasi sola, per riporre la lettera, sembrava evidente. L'agonia sopravvenuta poi l'aveva tolta a qualsiasi preoccupazione terrena. 
[Line 219] Restava ad Anna un'idea confusa del funerale, della camera aperta e
[Line 220] vuota, del dolore serio e tranquillo di suo padre; non sapeva in quali circostanze lo stipo avesse cambiato posto, ma risultava palese che nessuno vi aveva mai praticato alcuna ricerca, considerato qual era da molto tempo come oggetto di ricordo più che di uso. Dieci anni dunque gravavano a guisa di tomba inviolata su quella lettera e dopo dieci
[Line 221] anni ecco che l'avello si schiudeva sotto la mano innocente di una
[Line 222] fanciulla. Ma poteva lei frugarvi?  Anna era troppo seria e troppo coscienziosa per appigliarsi ad una
[Line 223] scappatoia che la liberasse da qualsiasi responsabilità. Riconobbe per sè sola il dovere di decidere accettandone le conseguenze, e una
[Line 224] volta ferma su questo punto non esitò che un brevissimo istante fra leggere la lettera o distruggerla intatta. Se la morte ha dei diritti ne ha pur anche la vita. Non era essa figlia ed erede? Un sentimento di delicatezza abitudinaria la rendeva esitante a violare il segreto di
[Line 225] una lettera non indirizzata a lei, ma un sentimento più profondo e più
[Line 226] vero le suggeriva che i vivi si sostituiscono ai morti.  Fu con un rispetto sacro che ruppe il primo dei cinque suggelli. Pensò
[Line 227] che forse il plico conteneva dei valori da rendere a qualcuno e che ella si faceva ministra di un tardivo dovere. Oh! qualunque fosse stato
[Line 228] l'obbligo se lo assumerebbe intero fino alle ultime conseguenze. Sotto
[Line 229] il calore di questa riflessione caddero prontamente gli altri suggelli
[Line 230] ed Anna, respirando appena per l'intima attesa, ritirò dalla busta un
[Line 231] fascicoletto di pagine scritte minutamente in aspetto di giornale più che di lettera, colla stessa calligrafia ignota della soprascritta e firmate con un segno convenzionale, inintelligibile. Tutto lo
[Line 232] scritto era nitido, elegante, contenuto fra margini di una scrupolosa
[Line 233] correttezza.
[Line 234]  Lasciandosi sfuggire il manoscritto con un lieve moto di disinganno, Anna giudicava inutili le sue ansie ed i suoi timori; nè si sarebbe sentita in alcun modo attirata a leggerlo se l'abbattimento stesso
[Line 235] che faceva seguito alla eccitazione di prima non avesse condotto
[Line 236] indolentemente e con molta distrazione i suoi sguardi sulle prime righe, dove era descritta una felice traversata da Genova a Tunisi. Si
[Line 237] trattava del primo capitolo di un romanzo, od era veramente il racconto di un viaggio? Quella nota terminava con parole d'affetto alla donna lontana, ma così vaghe, così spoglie di personalità che il dubbio non
[Line 238] era risolto.  Ancora Anna si lasciò sfuggire il manoscritto, porgendo orecchio
[Line 239] alla pioggia che aveva vinto definitivamente e che cadeva ora fitta sulle foglie producendo un rumore molle e cadenzato di una dolcezza avvinghiante. L'aria che veniva dal terrazzo fresca ed umida dava alla
[Line 240] fanciulla una voluttà soave fatta di purezza e di tripudio giovanile che ammorbidiva i contorni della sua malinconia. Sempre, quando si abbandonava alla contemplazione della natura, trovava in essa inauditi conforti. Ella era ben persuasa che nulla si forma della vita degli
[Line 241] uomini, delle loro passioni, delle loro lotte, che già non esistesse prima nella natura e guardava intensamente i fiori della glicine pesti e disfatti su quello stesso ramo dove avevano brillato di sì vivaci colori. Macchinalmente tornò a leggere. 
[Line 242]   Non mi pento della risoluzione presa; spero che voi stessa, quando   la calma sarà rientrata nel vostro cuore, direte che ho avuto
[Line 243]   ragione. La mia vita era divenuta impossibile in una situazione   precaria, meschina, dove le amarezze di un amore pieno di ansie e   di contrarietà non faceva spuntare che troppo rari e troppo pallidi
[Line 244]   fiori. Ah! non ditemi che a queste cose dovevo pensare prima;
[Line 245]   sarebbe una inutile crudeltà. Io spero piuttosto, spero fermamente,   che un giorno mi darete ragione. Allora parleremo del nostro amore   come due buoni amici che hanno fatto un viaggio insieme e che dopo   una lunga separazione si ritrovano e rammentano con dolcezza le ore
[Line 246]   passate.
[Line 247]    Che quelle parole “lunga separazione„ non vi spaventino troppo.
[Line 248]   Tutto è relativo, e non vedo perchè l'anno venturo, in questa
[Line 249]   medesima stagione non potrei fare una corsa in Italia. Voi che   avete la fantasia molto fervida potete fin d'ora immaginarvi lo   squillo del campanello e l'apparizione dell'esule sulla soglia del   vostro salotto, magari del vostro terrazzo coperto di glicini. E
[Line 250]   forse non vi troverò sola, _Lui_ o _Lei_, sarà sui vostri ginocchi.                               . . . . . . . 
[Line 251]   Ricevo la vostra lettera che mi annuncia la nascita della bambina.   Sono contento e nello stesso tempo mi dispiace di sapervi ancora
[Line 252]   agitata e triste. Quando vorrete essere ragionevole? Ora vi
[Line 253]   crucciate perchè io non vedrò nostra figlia. Ma sì, la vedrò,
[Line 254]   ve lo prometto. Chiamatela pure Elvira; è il nome che io vi   davo nei primi tempi, ricordate? quando non conoscevo ancora il   vostro. È un nome che amo e pronunciandolo penserete che io pure   l'ho tante volte pronunciato. Mi dite che non somiglia all'altra
[Line 255]   vostra figlia. Meglio. Datemi presto notizie della vostra salute   che desidero e vi auguro buona sotto tutti i rapporti; ma siate   calma. Non avete mai temuto i sospetti, eppure essi potrebbero
[Line 256]   nascere quandochessia da un contegno imprudente. Siate cauta. Come   vedete sorveglio anche da lontano la vostra felicità; essa non può
[Line 257]   fondarsi, specialmente per la donna, che in una grande normalità di   condotta e di ambiente. Sarei veramente mortificato se mia figlia   dovesse crescere con idee esaltate e violenti le quali, mi dispiace   dirlo, non sono affatto estranee alla famiglia in cui vivete;   adoperatevi dunque a moderare il vostro cuore e la vostra fantasia;
[Line 258]   sarà bene per tutti.
[Line 259]                              . . . . . . .
[Line 260]   Per un caso singolarissimo e che non perdo tempo a raccontarvi, ma
[Line 261]   che trova la sua giustificazione nella vita irregolare che conduco
[Line 262]   in questi giorni, scopro nella valigia i fogli che mi tenevo sicuro   di avervi già mandati. Ve ne chiedo scusa; ma, buon Dio, come
[Line 263]   vi allarmate facilmente! La vostra lettera di questa mattina è
[Line 264]   disperata. Mi dite che state male, ma permettetemi di pensare che
[Line 265]   il vostro male risieda piuttosto nella immaginazione. Curatevi e   state tranquilla. Dite che Elvira ha la mia fronte, i miei occhi e
[Line 266]   la mia bocca. Non sarà troppo compromettente questa somiglianza? Io   giudico anche che non sia conveniente scriverci spesso. Il nostro
[Line 267]   amore fu una debolezza; altri lo potrebbe giudicare una colpa. 
[Line 268]   Ricordatevi pure di distruggere di volta in volta le mie lettere;
[Line 269]   io faccio altrettanto colle vostre. Quello che è stato è stato.   Abbiamo avuto la fortuna fino ad ora di una assoluta impunità. Non
[Line 270]   affondiamo le nostre navi in vista del porto.
[Line 271] Anna lesse tutto ciò senza battere ciglio, immobilizzata dalla violenza stessa delle sensazioni che l'orribile lettura le suscitava. Sulle prime non aveva capito, poi aveva tentato di non capire; ma l'illusione era impossibile. Onde di gelo e onde di fiamma la investivano volta a
[Line 272] volta. 
[Line 273] Nulla di quello che aveva supposto durante il periodo della esitazione si avvicinava, neppure lontanamente, alla verità. Come avrebbe
[Line 274] ella potuto immaginare quella verità obbrobriosa che metteva una macchia nella sua famiglia? accanto al nome di suo padre? in quella
[Line 275] grande aureola di virtù a cui erasi scaldata tutta la sua giovinezza
[Line 276] assorbendole le migliori vigorie?
[Line 277]  Ah! il grido disperato, il ruggito che le uscì dal petto pensando a suo padre! il desiderio folle di opporsi, di resistere, di gridare: Non è possibile! Non è vero! Ciò non deve essere! — e il torrente torbido, profondo, minaccioso, che gorgogliava già nelle intime sue fibre,
[Line 278] quell'istinto di ribellione, di guerra senza tregua ai sentimenti ipocriti, ai convenzionalismi volgari dell'educazione! l'impeto di una natura onesta e libera che consacra nell'odio il suo ardente amore, che
[Line 279] nella stessa sua forza di sacrificio e di dedizione ad un alto ideale disprezza e calpesta tutto ciò che ne inceppa il volo!
[Line 280]  Suo padre! Suo padre! Non vedeva, non sentiva altro. Le tornava in mente nella sua nobile e fiduciosa semplicità, così alto sempre, così al disopra delle miserie terrene e la prendeva uno struggimento di passione, un dolore nuovo senza nome al cui confronto impallidiva il
[Line 281] dolore della morte — poichè in tutto il corso dell'esistenza egli
[Line 282] avesse seminato frutti di virtù e germinasse invece sulla tomba
[Line 283] l'albero del male.
[Line 284]  Ma chi era l'uomo che aveva osato mettersi di fronte a Gentile Lamberti? l'uomo freddo che aveva abbandonata la donna amata
[Line 285] alla vigilia di diventar madre? l'uomo calcolatore che misurava odiosamente in una lettera di amore le parole e le espressioni? Anna si provò a rievocare le persone che frequentavano la casa dieci anni prima e tornò a guardare le confuse iniziali del suggello, ma non resistette all'indagine. Un sentimento di pudore la arrestò. Le parve
[Line 286] all'improvviso di vedere arrossire il volto di sua madre; quel volto
[Line 287] senza sguardo che le stava davanti nel pastello a due tinte, che ella
[Line 288] pure ricordava scolorito e privo di luce, come ravvolto nella nube di
[Line 289] un mistero.
[Line 290]  Avrebbe potuto essere il momento della pietà, eppure Anna non
[Line 291] ebbe pietà. La sua austerità di vergine forte le rendeva ignoto il
[Line 292] compatimento facile a coloro che già piansero e patirono sul calvario
[Line 293] della passione. Le era ignoto l'amore, ma se lo avesse conosciuto
[Line 294] sarebbe stato tutto una purezza ed un inno; non lo avrebbe mai
[Line 295] compreso così. Così, erano due profanazioni che le si manifestavano contemporaneamente; una, vaga, lontana, ne' suoi sentimenti di donna, l'altra acuta, violentissima, nella sua idolatria figliale. Ciò che
[Line 296] l'immaginazione casta non poteva affermare con sicurezza le appariva
[Line 297] come una vergogna secreta, impenetrabile e buia ma tanto più orrenda
[Line 298] per la viltà di cui si circondava; e quando nella cocente ambascia, nel turbine dei pensieri che la investivano, si fece strada il volto freddo
[Line 299] e indifferente di Elvira: — Straniera! — gridò — straniera! — Poi si coperse il volto colle mani e scoppiò in singhiozzi alti, irrefrenati.  Ritornando in sè, Anna vide ritta a pochi passi di distanza la cameriera che la guardava con somma commiserazione e che si arrischiò a
[Line 300] dire: 
[Line 301] — Signorina, si dia pace alla fine. A furia di piangere in tal modo si ammalerà.  Anna la guardò senza capire. Che cosa voleva da lei quella donna? In
[Line 302] quel momento non avrebbe potuto ascoltarla per nessuna cosa, onde la pregò di allontanarsi. L'altra, obbedendo, disse ancora a guisa di
[Line 303] conforto:
[Line 304] — Il signor padrone è certamente in un luogo migliore.
[Line 305]  Ah! pensò Anna, comprendendo, crede che io pianga ancora mio padre. Ecco che la catena delle menzogne si allarga e stringe gli innocenti.
[Line 306] Ella doveva adunque nascondere il suo dolore e la sua disperazione; doveva sorridere quando aveva l'inferno nel cuore; doveva fingere, doveva mentire, ed aveva pur pianto lagrime disperate sulla tomba
[Line 307] di suo padre senza sapere che altre più amare la aspettavano — le lagrime che bisogna nascondere! Ma fin dove arriva il potere del male?
[Line 308] Basta che una donna manchi alla sua fede perchè tutta la famiglia ne resti colpita, perchè oltre il silenzio della morte i figli abbiano a
[Line 309] piangere ed a maledire?
[Line 310]  No. La terribile parola non uscì dalle sue labbra, non si affacciò al suo pensiero; pure l'impossibilità di perdonare le metteva nell'animo
[Line 311] una tale amarezza che ogni più dolce affetto ne rimaneva offuscato. Era tutto l'edificio della sua esistenza che crollava, quell'immenso amore di famiglia, quell'orgoglio di appartenere a gente senza macchia, quel
[Line 312] sogno alto e benefico dell'onore eretto a tradizione, quell'aureola che
[Line 313] da anni, quasi da secoli, raggiava sui Lamberti e di cui ella sentiva
[Line 314] con tanto ardore l'obbligo della continuazione. Erano i sentimenti in cui aveva maggiormente creduto, era lo scopo della vita, l'elevazione
[Line 315] della felicità — tutto! — e si frangeva, diventava polvere, diventava fango; il nulla saliva dalle solitudini devastate della coscienza
[Line 316] a guisa di mostro invisibile di cui solo si udisse, fischiante nel
[Line 317] silenzio, l'orribile riso.  Ed era una fanciulla, una semplice ingenua fanciulla che si trovava
[Line 318] di fronte a questi crudeli problemi sui quali affaticarono tante
[Line 319] intelligenze di filosofi e di moralisti. Ella sentì tutta la sua
[Line 320] debolezza, tutta la sua meschinità. Si vide perduta in un paese nemico senza appoggi e senza consigli. Sollevando gli occhi alle care pareti dove aveva ricercato tante volte la traccia della serena esistenza de'
[Line 321] suoi avi, il velo delle lagrime le impediva di scorgere nulla. Quante macchie sulle ghirlande, sui nastri azzurri, sugli specchi, perfino negli angoli umili e tranquilli dove ella aveva portato da bambina
[Line 322] le sue bambole, dove pensava che altre bimbe buone e felici come lei
[Line 323] avevano pure giuocato, così, silenziosamente, accanto ai genitori sorridenti, nella vecchia casa benedetta! Ogni oggetto era adesso profanato; quale mai poteva salvarsi dal sospetto?
[Line 324] Un impeto di furore la prese. Si alzò e nel vano del caminetto dove
[Line 325] restava ancora qualche ceppo degli ultimi giorni dell'inverno accese una fiamma e vi pose a distruggere la infame lettera provando un
[Line 326] momentaneo senso di sollievo. Così forse avrebbe fatto sua madre
[Line 327] dieci anni addietro se ne avesse avuto la forza. Questo intanto la consolava; la certezza che la lettera non esisteva più e che tutto ciò
[Line 328] che era già morto prima di essa — amore, illusioni, colpa — tornava
[Line 329] a morire. Qualche cosa dell'orgoglio dei giustizieri sosteneva la sua mano tremante intanto che colle molle andava raccattando i più piccoli
[Line 330] frammenti di carta mezzo bruciati per ricacciarli nel fuoco.
[Line 331] Ma Elvira? Questa era l'atroce realtà, la prova indistruttibile, l'onta
[Line 332] fatta carne ed ossa, la straniera, la ladra!  Il furore la riprese, sordo, intenso. Scorgendosi improvvisamente
[Line 333] nello specchio ebbe paura di sè stessa, tanto il suo volto alterato
[Line 334] conteneva di odio e di disperazione; e proprio in quel momento le
[Line 335] sovvenne di un giorno in cui, dentro al medesimo specchio, ella si era
[Line 336] guardata insieme al padre, sorridendo entrambi della grande somiglianza che avevano. Ad una evocazione così precisa provò come una fitta acutissima. Tutto il ricordo sorse luminoso, solenne; quella fronte altera dove gli occhi profondamente dolci sembravano scavare un rifugio per le anime; quei lineamenti puri, quella bocca cui l'eccesso della
[Line 337] sensibilità spostava continuamente le linee adducendovi volta a volta l'amarezza e la pietà, lo sdegno dai solchi dolorosi e il sorriso
[Line 338] alato, spirituale che vi lasciava, anche quando non era presente,
[Line 339] il riflesso di un bagliore! A guisa di una molla che lungamente
[Line 340] schiacciata riprende il suo vigore, si distende e scatta alla fine
[Line 341] nella piena conquista della sua integrità, Anna riprendeva il possesso di sè medesima.
[Line 342]  “Io però sono sua figlia!„ disse, e si sentì calmata.
[Line 343]  Fu veramente come se avesse cinto una corazza magica. Egli riviveva
[Line 344] in lei, parlavano in lei i sentimenti generosi di Gentile Lamberti, il suo modo alto di giudicare. Poteva lei, sua figlia, e lì in quella
[Line 345] casa dove egli era stato così grande e puro non cercare almeno di
[Line 346] imitarlo? Il vuoto che le creava intorno il recente dolore non era un
[Line 347] mezzo per stringersi maggiormente a lui? Chi nel passato, nel presente,
[Line 348] nel futuro potrebbe oramai dividerli, poichè ella era, sola, la continuatrice?
[Line 349]  
[Line 350]  Molti anni erano passati.
[Line 351]  Un acuto freddo decembrino teneva chiusi i doppi vetri del terrazzo
[Line 352] che sembrava dover esser per tal modo escluso dalla intimità della
[Line 353] famiglia; pure esso vi penetrava ancora misterioso e profondo attraverso la limpidità del cristallo, torcendo nella notte i rami
[Line 354] brulli della glicine, alcuno dei quali profilavasi dietro la finestra nell'attitudine curiosa di un amico che vorrebbe entrare e non osa. 
[Line 355] Le due sorelle ricamavano al lume di una lucerna antica, dal
[Line 356] piedistallo di bronzo e dal paralume di seta verde tesa sopra un telaio
[Line 357] d'ebano. A intervalli Anna lasciava cadere l'ago e il suo pensiero assente le faceva volgere gli occhi verso le penombre del terrazzo. Il
[Line 358] segreto ch'ella aveva scoperto non era uscito, per volgere di anni, dal
[Line 359] suo petto, anzi standosene in lei era giunto a fare una parte sola con sè stessa rendendole sempre più difficili i rapporti colla sorella.  Quella istintiva antipatia del sangue che la sua sensibilità le
[Line 360] aveva avvertita prima ancora che il caso ponesse nelle sue mani i documenti della nascita di Elvira, cresceva nello sviluppo dell'età e
[Line 361] degli istinti contrari, avvalorata dal fatto preciso. Ora ella sapeva perchè vedendo la mano di Elvira appoggiata sui libri di suo padre
[Line 362] le scoppiasse dentro al cuore un movimento di rivolta; sapeva perchè
[Line 363] quella mano densa, forte, dalle attaccature grossolane, le sembrasse un
[Line 364] oltraggio alla memoria di quell'altra mano venerata di cui non poteva rammentare il tocco leggero e scottante senza fremere dalla testa ai
[Line 365] piedi; e se quando Elvira diceva _nostro padre_ il sangue le saliva
[Line 366] alla fronte accendendole negli occhi un lampo d'odio, ella sentivasi forte del suo diritto e del suo immenso amore.
[Line 367]  Invano esaminando Elvira e sè stessa e il ritratto della madre cercava ansiosamente un legame che all'infuori del sangue dei Lamberti le svelasse la sorella. La donna che le aveva portate in grembo entrambe nulla aveva concesso della sua personalità nè alla prima nè alla seconda figlia; come sul pastello dove la luce dello sguardo mancava, mancava al frutto delle sue viscere l'impronta della sua passione. Erano dunque straniere di corpo e d'anima. La piccola calcolatrice
[Line 368] anima dello sconosciuto svolgevasi in Elvira sotto l'attraente
[Line 369] sviluppo di una florida e superficiale bellezza che Anna interrogava con terrore, temendo di veder sorgere da essa con linee precise il fantasma contro cui si dibatteva angosciosamente. Tutto nella psiche della fanciulla rivelava la irritante mediocrità di colui che aveva scritto la lettera funesta e il pensiero che Elvira era innocente la
[Line 370] lasciava senza dolcezza. Lei pure era innocente e soffriva e non poteva
[Line 371] dimenticare. Se in certi istanti credeva di esservi riuscita, un gesto di Elvira, una espressione lontana e straniera la facevano sobbalzare,
[Line 372] dandole i morsi di una gelosia quasi selvaggia durante i quali la vista le si intorbidava di strisce sanguigne.  Guardando fuori nella oscurità del terrazzo Anna, che aveva ancora
[Line 373] lasciato cadere l'ago, mormorò quasi suo malgrado:
[Line 374] — Come sono commoventi le tenebre! Mi pare che esse racchiudano i misteri di tutto il mondo. 
[Line 375] — Sì — ripetè Elvira — sono commoventi.  Ma l'accento parve falso ad Anna che non compì il suo pensiero ad alta voce, provando sempre una grande ripugnanza ad aprirsi con chi non la intendeva. Per lei le parole non avevano senso se non rispondevano ad
[Line 376] una intima vibrazione. 
[Line 377] Il signor Pompeo che si era appisolato in una poltrona accanto al fuoco sbarrò gli occhi improvvisamente e perchè non si sospettasse che aveva dormito pronunciò con dignità:  — È quasi sempre nelle tenebre che si compiono i delitti.
[Line 378] Anna si alzò ed andò ad appoggiare la fronte contro i cristalli. Due o
[Line 379] tre stelline bucavano il nero del firmamento; del resto non si vedeva nulla. Una volta le anime pietose come la sua avrebbero pensato ai poveri pellegrini erranti in una notte come quella per le strade mal
[Line 380] sicure, lontani da ogni tetto ospitale. Ella invece aveva in mente il lungo convoglio di una ferrovia e i grandi occhi infiammati della
[Line 381] locomotiva correnti nel buio.  Un rumore di usci dischiusi ed un passo nel corridoio la fece volgere bruscamente, con un sorriso pronto a uscirle sulle labbra, tutto il
[Line 382] corpo slanciato in avanti.
[Line 383] — Chi può essere! — esclamò il signor Pompeo, avvezzo a riconoscere per
[Line 384] sè solo il diritto di venire alla sera in casa Lamberti.
[Line 385]  Elvira sollevò il capo dal ricamo, preparando il volto all'amabilità
[Line 386] convenzionale che la faceva trovare da molti più gentile della sorella
[Line 387] e che era in un certo modo il suo abito di società.  Tutti e tre rimasero delusi per diverse ragioni, vedendo entrare un vecchio signore che riconobbero subito per il pensionato loro vicino.
[Line 388]  — Che bella sorpresa — disse Anna, aggiungendo un aggettivo pietoso al
[Line 389] sostantivo schietto.
[Line 390] Il vecchio pensionato spiegò come venisse in anticipazione ad augurare
[Line 391] le buone feste perchè i suoi reumi gli annunciavano poco di lieto per la fine dell'anno.
[Line 392] — Fortunata combinazione di trovarci insieme — aggiunse il signor
[Line 393] Pompeo, cedendo al nuovo venuto il suo posto accanto al fuoco. 
[Line 394] Egli aveva per agire così due moventi naturalissimi. Prima di tutto si
[Line 395] era già scaldato e poi non gli dispiaceva di assumere in presenza del
[Line 396] suo vicino l'attitudine vanitosa di amico della famiglia. Spinse la cortesia fino a prendere dalle mani del vecchio l'alto cappello a tuba, iniziando in pari tempo la conversazione.  — È la stagione questa delle visite, dei ritrovi, della pace e del raccoglimento famigliare, in cui tra genitori e figli, tra amici e
[Line 397] amici si stringono maggiormente i vincoli d'affetto.
[Line 398] La sua voce d'organetto montato rimase senza eco; il vecchio non sembrò
[Line 399] occuparsi per qualche istante che della difficoltà di mettersi a posto.
[Line 400] Le due sorelle lo aiutarono ponendogli dei cuscini dietro le spalle
[Line 401] e solo quando si trovò ben disteso, colle mani sui ginocchi, davanti al caminetto che ardeva, egli si guardò attorno malinconicamente esclamando: 
[Line 402] — Ecco che succede qui come nella vita; occorre tanto tempo per
[Line 403] preparare la nicchia e quando è preparata bisogna andarsene.  Elvira pensò: “Non avrà l'intenzione di chiederci da dormire?„ Anna, davanti al volto sofferente del vecchio, sentì il bisogno di un'altra
[Line 404] parola pietosa, disse: 
[Line 405] — Ma lei può fermarsi fin che crede.
[Line 406]  Per molto tempo non dovè dimenticare lo sguardo che il vecchio le gettò
[Line 407] allora. Era un misto di amarezza, di sconforto e di paura insieme, col fondo misterioso di un'idea fissa che dava alla sua pupilla la
[Line 408] immobilizzazione cristallina degli allucinati. Egli non veniva che
[Line 409] un paio di volte all'anno a far visita alle sue padrone di casa, ma dall'ultima volta l'attitudine triste e sofferente che gli era abituale
[Line 410] aveva assunto un aspetto tragico che tolse momentaneamente la parola
[Line 411] anche agli altri.
[Line 412]  Il signor Pompeo tuttavia non poteva rassegnarsi ad un silenzio che
[Line 413] lo avrebbe screditato presso sè stesso, inducendo il sospetto che a
[Line 414] lui, professore di belle lettere, fosse mai per mancare la replica a
[Line 415] qualsiasi argomento. 
[Line 416] — Le idee pessimiste — sentenziò, rimettendo legna al fuoco — guastano il naturale concetto dell'esistenza, la quale è in realtà molto migliore della sua fama. Certo bisogna essere filosofi ed accettare le cose come sono.
[Line 417] — Non l'ho sempre trovato così ottimista, signor Pompeo. Per esempio
[Line 418] quando impreca contro quel giovinotto, quel suo parente che non vuol
[Line 419] saperne di studiare il latino....
[Line 420] Il signor Pompeo scattò come un razzo:
[Line 421]  — Ma c'è confronto? C'è confronto? Domando io! Se mi adiro contro quel disutile è perchè ho davanti il problema dell'educazione, capisce? cioè
[Line 422] della cosa più importante che vi sia.  — Non mai quanto la vita — rispose il vecchio con voce profonda.  — Ma l'educazione....
[Line 423] — Un bel cerotto l'educazione! Pensare che si nasce costando tante
[Line 424] sofferenze a nostra madre, che subito andiamo incontro noi stessi
[Line 425] a mille mali; che mettiamo i denti con dolore, che lottiamo colla
[Line 426] pertosse, col morbillo, con una filza di guai, che ci tocca di imparare l'alfabeto e poi l'abaco e poi la grammatica e altre diavolerie....  — Tutto ciò per....  — Mi lasci dire che non ho finito. Tutto ciò per educarci nevvero? Difatti ci si insegna che non dobbiamo correre e saltare negli appartamenti perchè si disturbano i vicini, nè buttarci per terra
[Line 427] perchè rompiamo i calzoni. Ci fanno eseguire una giudiziosa ginnastica
[Line 428] per sviluppare le nostre membra e in seguito ci si inizia ai doveri
[Line 429] morali secondo i quali non ci è permesso di dare un pugno ad un
[Line 430] compagno che ci incomoda, nè di impadronirci dei frutti che ci ingolosiscono, nè di dire liberamente ciò che pensiamo e nemmeno di guardare tutte le donne che ci piacciono. Arrivati a questo punto ci fanno l'onore di chiamarci galantuomini, ma evidentemente non basta; bisogna che ci perfezioniamo ancora; ed ecco l'arte che ci schiude i suoi miraggi dorati, la scienza che ci attira coll'altezza delle
[Line 431] sue cime, la politica che ci vuole nell'ardore delle sue lotte. E la fine di tutto ciò? Quei denti che abbiamo messi con tanto dolore si
[Line 432] guastano, traballano, cadono; quei capelli dove una mano cara soleva
[Line 433] sprofondarsi nelle ore della nostra giovinezza, incanutiscono e cadono
[Line 434] anch'essi. Che avviene delle belle membra sviluppate secondo i precetti
[Line 435] dell'igiene? Turpi ed avvilenti malattie ce le rattrappiscono. E il nostro ingegno, i nostri studi, il nostro orgoglio di conquistatori? E
[Line 436] il frutto dell'educazione? Si muore! Si muore! Si muore! Ecco.
[Line 437]  Queste ultime parole del vecchio risuonarono lugubremente nel salotto. Le due sorelle si guardarono in faccia e sembrando ad Anna che Elvira volesse dirle qualche cosa, si voltò con premura verso di lei. Elvira
[Line 438] disse infatti a bassa voce:  — Se è per raccontarci di tali allegrie che quel signore viene a farci
[Line 439] visita!
[Line 440] Con un dito sulle labbra Anna la invitò a tacere. Il signor Pompeo intanto si era rimesso dalla specie di sbalordimento in cui lo aveva piombato lo sfogo del pessimista e dimenando il collo come se stesse per liberarlo dal capestro e sorridendo con una certa sua aria tra il melenso e il distratto:
[Line 441]  — Via, via, cavaliere, ella scherza! 
[Line 442] Non era ben certo che il pensionato fosse cavaliere, ma qualche cosa di simile doveva pur essere e ad abbondare di cortesia in quel momento
[Line 443] gli parve atto diplomatico. Senonchè il vecchio sembrava totalmente
[Line 444] ricaduto nelle sue meditazioni e se ne stava a capo basso ciondolando
[Line 445] la fronte dinanzi al caminetto. Fu Anna che gli si fece dolcemente da
[Line 446] presso, ponendo una mano sul bracciuolo della poltrona dove egli stava seduto. Si voltò rapidamente, scusandosi:
[Line 447] — Oh! — disse — le chiedo perdono. È così triste l'invecchiare.  — Ma si vive — rispose Anna con quanta maggior soavità potè mettere
[Line 448] nell'accento e nello sguardo. 
[Line 449] Il vecchio le fu grato dell'intenzione. Da molto tempo non era più
[Line 450] avvezzo a vedere rivolti a sè gli occhi di una giovine donna e le sorrise con un resto di amabilità.  Il signor Pompeo, afferrandosi come era sua abitudine all'ultima parola
[Line 451] pronunciata, abbracciò in un colpo solo l'occasione di far pompa di
[Line 452] nobili sentimenti e di terminare la sua filippica rimasta in asso.
[Line 453]  — La vita è una feconda palestra per l'uomo che sente tutta
[Line 454] l'importanza del dovere. (Si fermò un momento ammirandosi, trovando che la sua provvista di buone letture non lo aveva mai servito tanto bene.) Se non fosse per questo alto ideale, crede lei che vorrei darmi
[Line 455] tutta la pena che mi dò a raddrizzare le gambe ai cani? Non escludo quel disutilaccio che per vergogna mia è mio parente, lontano però; non
[Line 456] lo escludo per l'ottima ragione che fra i cani è il più cane di tutti.
[Line 457] Sa che appena terminato il liceo prese il volo? Sa che manca da oltre
[Line 458] un anno? Sa che si è messo in testa di fare il pittore? Sa che io ne creperò di bile?  — La conseguenza sarebbe immorale — interruppe il vecchio con una placida ironia — essa scemerebbe assai la fede nel dovere.  Il signor Pompeo preso nei propri lacci ammutolì. L'altro continuò, animandosi, coi pomelli delle guancie che gli si accendevano nel volto scarno. 
[Line 459] — Un cerotto anche questo del dovere! Non faccio per difendere il
[Line 460] suo parente che conosco appena e del quale non mi importa nulla; dico
[Line 461] solamente per dire. Che razza di un dovere può mai far conoscere ad un uomo ciò che sarà meglio per un altro? Lei giudica che il suo ottimismo vale più del mio pessimismo, ma a buon conto quando vuol essere sincero cade nel pessimismo anche lei.  — Un momento, un momento. Posso essere amaro nel vedere il nessun frutto delle mie fatiche, ma ciò non mi distoglie dal far quello che
[Line 462] ritengo il mio....
[Line 463] — E dàlli! Io sono più vecchio di lei, ma ho sempre visto che se l'uomo vuole rinchiudersi in una teoria sbaglia certissimamente.
[Line 464] — Allora anche lei! — esclamò il signor Pompeo con un gesto così
[Line 465] ingenuamente trionfante, che le fanciulle sorrisero.  — Sicuro, anch'io, ed è questo il peggio, ed è per questo che non credo
[Line 466] a nulla.
[Line 467] Grave fu il silenzio che seguì tale dichiarazione. Nè Anna, nè Elvira non osavano prendere la parola, quantunque Anna accompagnasse con un evidente movimento di simpatia lo sguardo perduto che il vecchio scettico sembrava sprofondare al di là della vita. Il signor Pompeo, disorientato, pensò di accomodar tutto con una frase solenne e la pronunciò quasi pontificando:
[Line 468]  — Una volontà superiore ci domina; dobbiamo piegare il capo ad essa. 
[Line 469] — Non credo a nulla — ripetè il vecchio. 
[Line 470] — Scusi, scusi, non è possibile.
[Line 471] — Perchè non è possibile?
[Line 472]  — Una fede ci vuole. Non siamo mica bestie, che diamine!
[Line 473]  — Eh! Eh!
[Line 474]  — Ebrei o cristiani o mussulmani, è la fede che ci distingue dalle
[Line 475] bestie. 
[Line 476] — La fede?
[Line 477]  — Una fede.
[Line 478]  — “Questa o quella per me pari sono„ — mormorò il vecchio tamburinando
[Line 479] sul bracciuolo della poltrona. — Scommetto che lei le coltiva tutte per misura di precauzione. Se ciò non farà del bene, almeno non farà del
[Line 480] male. Che ne pensano le signorine?
[Line 481]  Elvira, scandalizzata, non si degnò neppure di rispondere, e mentre il signor Pompeo l'approvava alzando e abbassando il mento coi denti
[Line 482] stretti, le palpebre socchiuse, Anna arrischiò timidamente un:  — Forse è questione d'intendersi?
[Line 483] — Cioè?  — Il dubbio è talvolta la prova più sicura della presenza della fede.  Gli occhi del vecchio scintillarono; il vermiglio delle gote gli salì alla fronte investendolo di una fiamma repentina.  — Così giovane e già così profonda?
[Line 484] Anna si confuse, volle schermirsi, ma egli replicò con fuoco: 
[Line 485] — No, no, continui; mi dica che ho torto, che questi vecchi occhi non
[Line 486] sanno più vedere, nè questo vecchio cuore sa intendere. Mi dica che il sole sorge per opera di un Dio benefico a rischiarare un mondo che deve
[Line 487] servire solamente di passaggio a un altro mondo di luce imperitura;
[Line 488] io non le crederò, ma mi farà tanto bene sapere che qualcuno crede — qualcuno come lei così pura e buona.
[Line 489] — Ma ammirare non è credere?
[Line 490] — Ah! signorina, ammirare è difficile, credere è più difficile ancora. La fede sta in alto al pari dell'amore; molti si illudono di potervi giungere perchè tenendo i piedi nella mota gridano: “Ti vedo! Ti vedo!„ ma la loro voce non è che un suono vano. Quanto a me vorrei credere e non posso, no, non posso!
[Line 491]  — Io pregherò per lei — disse Anna piano, così piano che le sue parole assumettero il mistero di una confidenza.
[Line 492]  — Sì, preghi.  Il vecchio, che si era proteso vivamente verso la fanciulla, si arrestò. 
[Line 493] Comprese che il singolare colloquio, lì, in quel posto, davanti agli sguardi ostili di Elvira e del signor Pompeo non poteva continuare.
[Line 494] Disse ancora qualche parola insignificante e poi prese congedo.  — Se Dio vuole! — esclamò il signor Pompeo sollevando tutte e due le braccia al cielo. — Non mi meraviglierei che quel signore avesse la pretesa, lui che non crede a nulla, di credersi un uomo educato. Domando io se sono discorsi da fare in presenza di due signorine.
[Line 495] — Per parte mia non mi sono scandalizzata affatto — si affrettò a
[Line 496] dichiarare Anna.
[Line 497]  — Oh! tu non ti scandalizzi mai!
[Line 498]  — Elvira, perchè dici questo?
[Line 499]  — Non so; probabilmente perchè è vero.
[Line 500] — Perchè perdo tratto tratto una messa?  — Forse per questo.
[Line 501] — Perchè le mie orazioni non sono lunghe come le tue? Perchè non divido il tuo abborrimento per chi professa una religione che non è la nostra?  — O anche non ne professa affatto.
[Line 502]  — O anche non ne professa affatto — ripetè Anna malinconicamente con le
[Line 503] mani abbandonate in grembo, gli occhi alti seguenti un sogno.  Il signor Pompeo non giudicò prudente di continuare una conversazione che gli aveva già guasta la serata. Augurò in fretta la buona notte e
[Line 504] se ne andò. Anna soggiunse allora con molta dolcezza:
[Line 505] — Io, vedi, preferisco il dubbio doloroso di un'anima ardente alla
[Line 506] tranquilla acquiescenza di chi non si è mai domandato una volta
[Line 507] nella vita: dove vado? Religiosa è per me la persona che si inchina
[Line 508] davanti al mistero e lo rispetta, non colei che sul mistero non ha mai
[Line 509] palpitato e professa i riti nello stesso modo che metterebbe un paio di
[Line 510] guanti. 
[Line 511] — Nostro padre....  — Babbo — interruppe Anna divampando improvvisamente — diceva che il
[Line 512] miglior modo di riconoscere Dio è quello di trasformare tutta la nostra
[Line 513] vita in un profondo ed occulto atto di adorazione.  — E chi lo giudica?
[Line 514]  — Chi lo deve giudicare se non Dio stesso?
[Line 515] Non era la prima volta che fra le due sorelle veniva sollevata una questione di alta morale. Anna vi portava tutto il calore della sua anima maturata nella poetica eloquenza di Gentile Lamberti, ma Elvira che aveva oramai compiuta la sua educazione attaccandosi rigidamente alle formole concrete di una morale dottrinaria, si rifiutava a
[Line 516] seguirla nei campi trascendentali della speculazione.  — La religione — rispose un po' seccata — è quella che è. Noi dobbiamo accettarla senza discuterla, specialmente noi donne.
[Line 517] — Veramente, trattandosi di anima, il sesso non dovrebbe contare e non
[Line 518] capisco, se non facendo un'offesa agli uomini, perchè la donna abbia
[Line 519] maggior obbligo di credere che non essi.
[Line 520] — È pur naturale, certe anormalità alle donne non stanno bene....
[Line 521]  — Come i cappelli di feltro allora? Ed è per ciò che se ne astengono?
[Line 522] _Per ciò?_  La voce di Anna tremava; una grande amarezza le piegava gli angoli della bocca. Il fantasma dello sconosciuto era là, davanti a lei; le
[Line 523] stesse idee, lo stesso modo di giudicare, lo stesso concetto delle
[Line 524] convenienze umane, quasi le stesse parole risorgevano: “La felicità della donna non può fondarsi che in una grande normalità di condotta
[Line 525] e di ambiente„. In quell'istante Elvira le parve così odiosa che per
[Line 526] frenarsi dovette fingere di cercare qualche cosa intorno a sè.  Elvira intanto piegava il suo ricamo, attenta, ponendovi nel mezzo un foglio di carta velina; le sue palpebre sbattevano impercettibilmente sulla pupilla immobile e le labbra semiaperte toglievano ogni
[Line 527] intellettualità alla sua fisionomia. 
[Line 528] Anna, che avrebbe voluto non guardarla, era invincibilmente attratta a scrutare in quel volto l'altro essere che ne prendeva possesso quando la curiosità o la vanità femminile rallentando la tensione dello sforzo
[Line 529] lasciava emergere la piccola animuccia volgare che stava in fondo. Ed ella vedeva chiaramente un uomo serio e metodico, chino a suggellare una lettera, il volto regolare, la tenuta irreprensibile, passando la mano densa e forte sulla fronte nitida....  — Buon riposo — disse Elvira porgendo la guancia al bacio della sorella. 
[Line 530] — Buon riposo — rispose Anna sfiorandola appena e con sì manifesta riluttanza che si impose di seguirla per alcuni passi finchè trovò
[Line 531] la forza di soggiungere — Dormi bene. — E ancora, quando fu presso a
[Line 532] scomparire, le gridò dietro — A rivederci domani.
[Line 533]  Questa specie di penitenza che si decretava da sè stessa tutte le
[Line 534] volte che l'antipatia l'aveva spinta ad un atto meno che affettuoso,
[Line 535] la faceva però soffrire orribilmente. Quando fu sola si lasciò cadere
[Line 536] sopra una sedia, scoraggiata. Da tanti anni che durava la lotta non aveva guadagnato un sol punto. Il vecchio scettico aveva detto quella sera stessa: “La fede sta in alto al pari dell'amore. Molti credono di potervi giungere perchè tenendo i piedi nella mota gridano: Ti vedo! Ti vedo! ma la loro voce non è che un suono vano„.  Egli aveva paragonato la fede all'amore?... Anna non aveva pensato mai all'amore. Certo non amava sua sorella; tutti gli sforzi che faceva per raggiungere questo scopo non servivano che a dimostrargliene sempre
[Line 537] meglio la impossibilità. Chi avrebbe dunque amato? Il ricordo di suo padre la occupava tanto che sembrava non dovesse restare nessun posto per altri. Non poteva nemmeno supporre che uno dei pochi giovinotti che ella conosceva venisse un bel mattino a chiederle la mano di sposa;
[Line 538] meno ancora che ella potesse accettare. Temperamento d'eccezione, iniziata di buon'ora ai godimenti intellettuali, nessuna delle solite
[Line 539] impazienze femminili aveva turbata la sua forte e casta gioventù. Gli anni maturavano la bellezza del suo corpo conservandole il carattere verginale di fiore ed ella sembrava compiacersi in questa purità
[Line 540] d'elezione e se ne appagava.  Le parole del vecchio però non volevano uscirle di mente. Egli doveva
[Line 541] conoscere la vita. Doveva aver amato e creduto e patito assai.  Come aveva fatto in principio di sera, Anna tornò ad accostarsi ai
[Line 542] vetri del terrazzo, attirata dall'abisso delle tenebre; ma non vedeva
[Line 543] più in mezzo ad esse un lungo convoglio corrente cogli occhi di fiamma. Pensò: “Per quest'oggi non arriva„. Si fece accanto al tavolino e in
[Line 544] piedi, sotto la lucerna, rilesse una lettera che teneva nell'alta cintura di seta nera serrata da una fibbia d'argento. Diceva la lettera:
[Line 545]   “Mia signora e mia amica, il tempo della prova è quasi passato. Io
[Line 546]   potrò arrivare da un giorno all'altro, non so quando precisamente e
[Line 547]   perciò non dico ancor nulla a nessuno, ma a lei sì. Lei ha diritto
[Line 548]   di saper tutto da me. Non è forse la mia coscienza? In qual modo
[Line 549]   avrei potuto resistere in questo anno di lotta e come avrei trovato
[Line 550]   la forza stessa della decisione se ella non mi avesse assistito
[Line 551]   col suo affetto e co' suoi consigli? se facendosi veramente la mia   coscienza e la mia anima non mi avesse indicata questa che oso ora
[Line 552]   chiamare la mia via? Non dubito più. Lei che mi vuol bene se ne   rallegri. So quello che posso; sopratutto so che devo tutto a lei.
[Line 553]   Lo scrivo con gioia perchè ciò mi permette di dirmi suo e tutto suo
[Line 554]                                                           “FLAVIO.„
[Line 555] Ogni volta che Anna rileggeva quella lettera, ed era già la quarta, le scendeva al cuore una grande dolcezza. La vivace riconoscenza del fanciullo che ella aveva protetto e di cui aveva indovinato l'ingegno
[Line 556] le schiudeva un orizzonte di sensazioni nuove. Ricordando il giorno in cui era partito tra le furie del signor Pompeo, tra i sarcasmi di
[Line 557] Elvira, e tutto quel periodo di lontananza confortato da lettere così soavi, l'impazienza di rivederlo si faceva acuta.  Ripiegò la lettera lentamente e senza accorgersene la sollevò all'altezza della faccia come per provare la morbidezza della carta. — Forse — mormorò a fior di labbra — verrà domani.  
[Line 558]  
[Line 559] Quando, un mattino, Flavio senza farsi annunciare aperse l'uscio del salotto, Anna, che pure vi era preparata, gettò un piccolo grido e arrossendo di piacere gli corse incontro colle mani tese.
[Line 560]  Lo slancio era stato così spontaneo, l'espansione così affettuosa, che
[Line 561] solo qualche istante dopo Flavio si accorse della presenza di Elvira, arrestandosi dubbioso davanti all'espressione indefinibile degli occhi
[Line 562] della fanciulla — quegli occhi che già lo avevano avvolto nelle loro
[Line 563] elissi freddamente scrutatrici — onde egli istintivamente cercò di discolparsi balbettando:  — Ero smanioso di rivederle e non avendo trovato in casa il signor
[Line 564] Pompeo sono corso qui subito senza nemmeno scuotere la polvere del viaggio. Ho avuto torto? 
[Line 565] — No — disse Anna. 
[Line 566] — Sì — risposero gli occhi di Elvira.  Tuttavia l'imbarazzo fu passeggiero. Flavio si pose subito a raccontare le impressioni sommarie di quell'anno trascorso nel visitare le bellezze artistiche dell'Italia per mettere a prova la sua vocazione.
[Line 567] Una sicurezza giovanile e pure pensata traspariva dai suoi detti, dalla voce, dallo sguardo luminoso. Aveva ancora qualche cosa della primitiva
[Line 568] timidezza, specie nel colorito che passava rapidamente dal pallore
[Line 569] abituale a rapide accensioni fiammee, ma tutt'insieme e nello sviluppo del corpo e nella coscienza di sè stesso egli aveva fatto progressi
[Line 570] tali che Anna lo guardava stupita e commossa. Il suo piccolo volto dai lineamenti fini ma risentiti sembrava conservare il riflesso di tutte
[Line 571] le commozioni che lo avevano attraversato. Quante cose nuove, quante rivelazioni, quante scoperte avevano concorso alla trasformazione del
[Line 572] fanciullo in uomo!  Anna lo scandagliava con un'ansia confusa e ardente di vergine casta,
[Line 573] notando certi suoni speciali della voce che prima non aveva, certe pose che le erano ignote; e nell'esame lento e profondo si sentiva mordere al cuore da una inquietudine singolarissima, quasi un presagio, quasi una gelosia cieca e selvaggia di fatti conosciuti, forse insussistenti, ma possibili e sopratutto inafferrabili. 
[Line 574] — Come è mutato!  — Non molto, le assicuro — disse Flavio sorridendo, colla mano sollevata ad un vago accenno nel vuoto. 
[Line 575] Anna seguì collo sguardo quella mano magra e nervosa che conosceva così bene; se la ricordò tinta d'inchiostro, screpolata dal freddo, convulsa sui doveri di scuola e sui pensi latini, timida e commossa sempre. Essa non aveva cambiato. Anna vi sentiva, come una volta, la potente
[Line 576] attrazione che fa della fisonomia della mano uno dei mezzi più sicuri per conoscere il sentimento; e così, come essa amava particolarmente
[Line 577] certe abitudini dell'anima di Flavio, amava pure il suo modo di stendere la mano, di ripiegarla, di esprimere con un semplice tocco
[Line 578] le oscillazioni più delicate e più sensibili della sua psiche. Fu con gioia che la riconobbe, che la afferrò e la strinse, come una volta, come una volta.
[Line 579]  — Un po' vedere se c'è il segno fortunato. 
[Line 580] La aperse, stese il pollice e guardò curiosamente la piega in mezzo
[Line 581] alle due falangi. Scosse il capo, lasciando ricadere la mano che era la
[Line 582] sinistra.
[Line 583] — Mi dia l'altra. Ah! ecco; l'elissi qui è perfetta, non interrotta
[Line 584] dalla più piccola linea. In uno almeno de' suoi voti otterrà ciò che
[Line 585] vuole.  — Anna crede a queste sciocchezze! — disse Elvira. 
[Line 586] — No, non credo positivamente....  — E allora perchè ne fai l'esperimento?
[Line 587]  — Perchè.... perchè....
[Line 588] — Perchè — interruppe Flavio — non tutto è positivo nella vita. Ci priveremmo di una quantità di sensazioni squisite se dovessimo accettare solamente quelle che rispondono in stretto modo alla ragione.
[Line 589] — Giudica che sarebbe un gran male ad avere qualche sensazione di meno?
[Line 590] — chiese Elvira ironicamente. 
[Line 591] — Certo, certo, certissimo! Ah! pensi, l'arte non avrebbe più
[Line 592] ispirazioni. 
[Line 593] Elvira si morse le labbra soggiungendo:  — Un grande filosofo lo ha già detto. “Non è cosa saggia nè filosofica pretendere che tutta la vita lo sia„. Mi arrendo; anzi vorrei sapere
[Line 594] che cosa dicono in proposito i miei pollici. Non c'è male, mi pare. In ambedue le falangi si uniscono senza linee di interruzione. Viva la
[Line 595] negromanzia!
[Line 596]  Anna sentì stridere dentro di sè quella tal nota scordata che le faceva tanto male.  Ora Flavio si guardava attorno con affettuosa curiosità.
[Line 597]  — Ancora tutto eguale! Il soffitto a vôlta cinto dalla fascia cilestrina, il tappeto di panno rosso ripetuto in tutte le camere colla
[Line 598] striscia di tela tigrata, gli stessi mobili allo stesso posto.... E i
[Line 599] nastri azzurri e gli stipiti dorati....  — Ne ha mai veduto altri di simili in altre case? — domandò Anna.  — Sì, qualcuno, a Venezia principalmente, in un palazzo antico dove
[Line 600] ritornai non so quante volte....
[Line 601] — Per gli usci?  — Per gli usci, signorina Elvira, ed anche per certi affreschi del Tintoretto; ma quegli usci mi attiravano invincibilmente. Non mi vergogno a dirlo, io sono un sentimentale incorreggibile.
[Line 602]  — Spero bene — pensò Anna più che non disse. 
[Line 603] — Le ore belle della mia vita furono sempre dischiuse da uno di quegli usci fioriti. Come potrei non amarli? 
[Line 604] — Ciò è molto gentile per noi; ma francamente, queste grandi tavole che ingombrano metà della parete non sono affatto comode. Se Anna volesse essere un po' più condiscendente dovrebbe farle levare.
[Line 605] — Ah! no, Elvira, no. Chiedi quello che vuoi, non di mutare questa casa. Tu — soggiunse dopo una pausa esitante — anderai ad abitarne un'altra più moderna; io resterò qui sola....  — A custodire il fuoco sacro; ma se ti decidi poi a prendere marito
[Line 606] porterai gli usci con te.  Anna finse di non udire.
[Line 607] — I più graziosi — disse volgendosi a Flavio — sono nella camera di
[Line 608] babbo. Ricorda? 
[Line 609] — Hanno nel centro una ghirlanda di roselline gialle alternate a pervinche ed a caprifogli e qualcuno dei caprifogli sale sullo stipite
[Line 610] fino alla cima. Vede se ricordo? 
[Line 611] — E una delle pervinche, sull'uscio della finestra che mette al terrazzo, ha la forma di un cuore spezzato.  — E accanto a quella pervinca, a destra, una farfalla si slancia a volo.  — Una piccola farfalla bianca — completò Anna.
[Line 612] Si erano alzati. Quasi senza accorgersene, trovandosi all'entrata della
[Line 613] camera del babbo, Anna spinse la larga imposta.
[Line 614] — Che freddo! — esclamò Elvira. — È un'altra fissazione di mia sorella
[Line 615] quella di non voler mettere i caloriferi nell'appartamento.
[Line 616]  — Noi veramente non soffriamo troppo freddo. I muri sono così grossi, le finestre ben riparate, i tappeti folti e il caminetto scintilla così
[Line 617] gaiamente bruciando della vera legna....
[Line 618]  — Ma non si usa più. Scommetto che in tutta Milano siamo le sole a
[Line 619] scaldarci in questa maniera preistorica.
[Line 620] — Felici i soli.
[Line 621] Elvira ebbe una vaga idea che l'affermazione recisa di sua sorella si potesse contraddire apertamente con un passo della Bibbia, ma davanti
[Line 622] alla corrente rigida della camera socchiusa non si sentì la forza di discutere e chiuse vivamente l'uscio dietro a Flavio e ad Anna che erano passati dall'altra parte.  Anna fu sul punto di chiedere al suo giovane amico, per cortesia, se
[Line 623] avesse freddo anche lui, ma vide subito l'inutilità della domanda. Era lontano il giorno in cui misero, avvilito, perduto nella nebbia e nel terrore ella se lo era stretto al seno con amorevole atto materno....
[Line 624] Una leggera malinconia l'assalì improvvisamente.
[Line 625]  Egli intanto girava per la camera pieno di quell'attenzione religiosa e pudica che Anna annoverava tra le sue maggiori attrattive, che lo
[Line 626] rendeva qualche volta impacciato, ma che conferiva a' suoi detti, a' suoi sguardi, perfino a' suoi silenzi, una significazione profonda. Si fermò davanti alla pervinca che aveva la forma di un cuore spezzato e
[Line 627] ponendovi sopra la punta dell'indice: 
[Line 628] — Qui! — disse. 
[Line 629] Tutto il passato rinasceva.  — In questo cantuccio, così, precisamente, mentre io seguivo le fantasie delle ghirlande dipinte, suo padre mi parlò dei diritti
[Line 630] dell'uomo — la prima volta — la prima volta, intende? Fino allora avevo
[Line 631] sempre creduto che l'uomo fanciullo e giovane dovesse essere proprietà dell'uomo vecchio, plasmati l'uno sull'altro come i fogli che escono
[Line 632] tutti egualmente bianchi e levigati dalla macchina. Egli mi disse
[Line 633] per la prima volta: “Sii te stesso„. Allora, subito, non intesi la
[Line 634] grandezza di queste parole, ma quanto vi pensai in seguito! 
[Line 635] Si erano portati davanti al ritratto di Gentile Lamberti e lo
[Line 636] contemplavano in silenzio. Adorare insieme lo stesso ideale non è amarsi nel modo più raro e più profondo? Quale amplesso, quale
[Line 637] bacio, li avrebbe avvinti più strettamente di quell'istante muto e
[Line 638] solenne in cui, davanti all'immagine che per essi rappresentava la
[Line 639] perfezione terrena, i loro cuori si fusero nella stessa tenerezza,
[Line 640] salirono e divamparono nella medesima fiamma? Un soave calore li invase
[Line 641] mentre stavano in piedi e vicini contemplando il ritratto amato. In quell'istante Anna sentì distintamente che la sua famiglia, il suo
[Line 642] mondo, la sua vita erano lì, personificati nel cuore sensibile, nella delicata intelligenza di Flavio. E Flavio pure godeva l'istante. La
[Line 643] nobile femminilità di Anna lo soggiogava, penetrandolo di un fascino
[Line 644] sottile.
[Line 645]  — La mamma. La nonna — disse Flavio riconoscendo i due ritratti che
[Line 646] fiancheggiavano quello di Gentile Lamberti. 
[Line 647] — Sì — fece Anna chinando lo sguardo sotto lo sguardo abbassato di sua madre.
[Line 648] — È singolare come lei non assomiglia niente a sua madre; e neppure sua sorella le assomiglia. 
[Line 649] Un sospiro violento gonfiò il petto di Anna. Perchè non poteva parlare? Dire tutto a Flavio, confidarsi a lui, metterlo intero nella sua anima,
[Line 650] in ogni suo pensiero; nel bene, nel male, negli slanci di fiducia eroica e nelle cadute angosciose. Quando, alcuni momenti prima, ella
[Line 651] aveva proclamato: “Felici i soli„ non pensava certo ad una solitudine
[Line 652] frammentaria fatta di rimpianti e di desiderî, ma alla divina solitudine di un tutto armonico e completo. Gli posò leggermente una
[Line 653] mano sul braccio traendolo verso un'altra parete quasi tutta occupata dalla libreria; ivi la sosta fu breve. Avrebbero voluto leggere ad uno ad uno i frontispizi, toccare le pagine, ridire almeno il titolo dei cari volumi noti; era lavoro troppo lungo. Vi gettarono uno sguardo
[Line 654] complessivo pieno di memorie e si ritrovarono da capo a guardare insieme la pervinca in forma di cuore.
[Line 655]  — È veramente curioso — mormorò Anna a voce bassissima. 
[Line 656] — Che cosa? 
[Line 657] — Il fatto che senza comunicarci le nostre impressioni, perchè io
[Line 658] mi ricordo benissimo di non avergliene parlato mai, tanto io che lei abbiamo trovato lo stesso simbolo doloroso in questo fiore.
[Line 659] — Ma non è evidente? 
[Line 660] — Non saprei. Il signor Pompeo vi trova la forma di un ipsilon e la
[Line 661] linea che dovrebbe essere la gamba dell'ipsilon e che per me è una lama che squarcia il cuore, Elvira sostiene non essere altro che una
[Line 662] screpolatura del legno.
[Line 663] Flavio sorrise.
[Line 664] Ma Anna sembrava incalzata dalle visioni malinconiche. Ella disse ancora stringendo senza accorgersene il braccio di Flavio:  — Una volta sognai che questo fiore piangeva. No, non può immaginarsi
[Line 665] che strazio! Piangeva come una persona viva, come un fanciullino inerme nelle mani del carnefice. Piangeva senza lagrime con un lamento
[Line 666] lungo.... 
[Line 667] Si fermò per guardare Flavio: temeva che sorridesse e se ne sentiva già
[Line 668] offesa, ma egli l'ascoltava pallido e serio.  — Crede che gli oggetti inanimati non sentano proprio nulla? Crede che
[Line 669] i fiori non soffrano quando si lacerano?
[Line 670]  — Ad ogni modo — rispose Flavio come se stimasse inutile una risposta
[Line 671] diretta — noi prestiamo loro la nostra anima e tanto basta per renderli
[Line 672] degni della nostra compassione. Qual significato avrebbe l'anima chiusa
[Line 673] e costretta nel piccolissimo recinto di un cervello umano? L'anima è immortale perchè è infinita.
[Line 674] Avevano dietro a loro il piccolo divano che teneva lo spazio fra le due
[Line 675] finestre. Anna vi si lasciò cadere pensosa, col busto ritto, le mani abbandonate in grembo.
[Line 676] Quante cose sapeva ora Flavio! Che slancio aveva preso la mente! Quasi provava un rimpianto dei tempi passati, quando nessuno si interponeva
[Line 677] fra lui e lei e che ella poteva liberamente stringerselo al seno da quel povero fanciullo che era.  Flavio non ebbe un vero sospetto dei pensieri che agitavano la sua
[Line 678] amica, ma la vide triste e con atto semplice ed affettuoso le si
[Line 679] sedette accanto aspettando che parlasse, con un ritegno di tutta la
[Line 680] persona, con una espressione negli occhi così umile e devota che Anna ne fu profondamente commossa.  — Oh! Flavio, mi pare che non un anno dieci anni ci abbiano divisi. 
[Line 681] — Perchè dice questo? Io non mi sentii mai diviso da lei. 
[Line 682] Le dolci parole fluttuarono nel breve spazio, molcendo il cuore di Anna come un'onda di lago che accarezza la riva.  — Non glie l'ho scritto che lei è la mia coscienza? Che cosa sarebbe
[Line 683] stato di me, solo, senza consigli, senza aiuto, senza simpatie, solo per il mondo, per città straniere, tra gente ignota e indifferente?
[Line 684]  — Aveva il suo sogno d'arte.  — No, avevo lei. Il sogno mi tormentava e la sua immagine, le sue parole, mi calmavano. Si ricorda una sera di primavera, oh! ero ancora quasi un fanciullo, sul terrazzo, in mezzo alle glicini? Ella mi disse
[Line 685] che il mio dovere era di seguire la mia vocazione, contro tutti, a qualunque costo. Io credo bene di averla sempre amata.... Scusi, non si
[Line 686] offende, vero?... ma da quella sera la venerai. Non si offende?... Se sapesse che cosa è lei per me! 
[Line 687] Si fermò, quasi cercando una parola, dubbioso se fosse veramente la
[Line 688] parola che egli voleva. Mormorò pianissimo:
[Line 689]  — Una santa.
[Line 690]  Anna scosse il capo con vivacità, arrossendo.  — No, no, sbaglia. Sono piena di pensieri cattivi. Anche in questo momento, vede, invece di esserle grata per tante buone parole.... 
[Line 691] — Non sono parole, sono sentimenti.
[Line 692] — ... per tanti buoni sentimenti, ho un cruccio qui.... Non so spiegarmi, non mi comprendo io stessa, ma creda, creda che non vorrei essere così. Mi esamino; è forse orgoglio che soffre nel trovarsi superato? è gelosia della sua gloria futura? 
[Line 693] — La mia gloria futura! — esclamò Flavio scuotendo il capo — essa, se
[Line 694] mai verrà, si umilia fin d'ora a' suoi ginocchi. Mi ascolti, che non ho mai parlato tanto seriamente. Le giuro che tutto ciò che sono, tutto ciò che potrò diventare è opera sua, è merito suo. Qualunque posto
[Line 695] mi riserbi la fortuna, il mio posto preferito sarà sempre qui, come ora. Mi guardi, dove sono cambiato? Nel volto? Mi guardi bene, no. Nel
[Line 696] cuore? No, no, no. Non lo vede che sono ancora il suo _poverino_? 
[Line 697] Fu Anna questa volta che sorrise con una tenerezza che la scuoteva tutta e la faceva tremare.  — Mi chiami il suo poverino, mi faccia l'elemosina.... 
[Line 698] Anna gli pose una mano sulla bocca per farlo tacere, ed egli vi impresse un bacio devoto. 
[Line 699] Per qualche istante nessuno parlò. Si udivano dal salotto vicino i lievi rumori che Elvira faceva rimuovendo le forbici, il ditale, i
[Line 700] piccoli svariati oggetti del tavolino; fuori, sul terrazzo, qualche pigolìo di passero, qualche rapido sbatter d'ali; lontano la campanella
[Line 701] del convento. Niente altro. 
[Line 702] — Non è orgoglio offeso, non è gelosia di gloria futura — dibatteva Anna fra sè — che sarà dunque? 
[Line 703] Il profilo di Flavio si disegnava nella sua correttezza di piccolo
[Line 704] cammeo sul velluto cupo del divano, illuminato da un raggio di sole
[Line 705] che vi pioveva obliquo. Anna non ricordava il momento in cui il sole
[Line 706] era apparso e voleva ricordarlo, inquietata e sviata dalla tinta di
[Line 707] oro pallido che prendevano sotto a quel raggio i baffi nascenti del
[Line 708] giovine.
[Line 709] — Se le dicessi che ho pensato a lei davanti a tutti i capolavori, sarebbe certamente la verità, ma una verità un po' volgare e forse
[Line 710] anche superficiale. Lei mi è stata molto più vicina, più intimamente e più dolcemente vicina, a Siena per esempio. Conoscesse Siena!
[Line 711]  — Bella?
[Line 712]  — Oh! bella, non è ciò che voglio dire. Vi sono delle città, come vi
[Line 713] sono delle donne che dovrebbero offendersi a sentirsi chiamare belle. È un altro aggettivo che occorrerebbe; più complesso, più misterioso,
[Line 714] sopratutto più profondo....
[Line 715]  — Sì, sì, comprendo.  — Era un giorno tanto melanconico, pioveva; un lutto cittadino abbrunava quasi tutte le vie; sulla piazza, nei caffè, non si parlava
[Line 716] che di morte; le Sibille del Duomo, quelle Sibille che nella snella e
[Line 717] dignitosa persona somigliano a lei.... 
[Line 718] — Mi somigliano?
[Line 719] — Non lo sa? Davvero, le somigliano; ebbene, esse pure sembravano quel giorno addolorate. Probabilmente la tristezza stava in me; ma quand'è
[Line 720] che possiamo staccarci così completamente da quanto ne circonda da
[Line 721] poter dire che noi soli diamo il colore alle cose?... Entrai nella
[Line 722] botteguccia di uno scodellaio che stava riproducendo certi puttini del Sodoma e mi venne la nostalgia dei secoli sereni dell'arte, quando Alighieri s'intratteneva a motteggiare con un umile intarsiatore di chitarre.  — Pensava a Belacqua?  — Sì, invidiandolo. L'artefice senese però era un rozzo calunniatore
[Line 723] dei dipinti del Sodoma e la mia tristezza si fece anche maggiore mentre seduto sopra un trespolo ritraevo gli occhi dalla profanazione figgendoli disperatamente per terra, una terra nuda e compatta, dove la
[Line 724] pioggia scorreva a rivoletti clandestini. Che gioia fu allora pensare
[Line 725] a lei! Pensare che nella tristezza, nel lutto, nell'abbandono, nello scoraggiamento, nelle ore più nere, nei luoghi più tetri e meschini, una voce che esiste, che non è un sogno nè una fantasmagorìa, ci
[Line 726] ripete: _Credi_.
[Line 727] Flavio si era fermato, sorpreso di aver saputo trovar tante parole per esprimere ciò che riteneva inesprimibile. Egli vide allora che vi sono veramente degli istanti nella vita in cui pare che l'anima trabocchi.
[Line 728] Un'ora prima o un'ora dopo forse non avrebbe saputo dire altrettanto.
[Line 729] E Anna lo ascoltava in estasi chiedendosi con grande trepidazione: “Io dunque gli ho fatto tanto bene?...„  Ma l'attimo volava. Le cose esterne cambiavano già: lo sguardo di Flavio, il suo gesto, seguivano la nuova attitudine del suo silenzio: l'aria intorno aveva trasmesso a distanze indefinite l'onda sonora
[Line 730] della sua voce; le parole calde e vibranti non erano più, il pensiero stesso si era già trasformato.
[Line 731] — Ancora! — supplicò Anna.
[Line 732] E Flavio continuò:  — Forse ella era con me fin da quando, adolescente, entravo nelle chiese a imbevermi della dolcezza spirituale dei dipinti antichi visti
[Line 733] nella trasparenza colorata delle ogive; sopratutto in certe giornate d'autunno intense di passione o nei mattini teneri di primavera, quando le madonne irradiate improvvisamente nel fondo delle cappelle sembrano sorridere colla loro grazia ingenua di vergini. Molte volte, sgridato per le mie lunghe assenze, non osavo confessare di essere stato in
[Line 734] chiesa; non avrebbero creduto; ma a lei, se me lo avesse chiesto, avrei detto subito di sì; ed anche a lui!  I loro occhi si volsero insieme al ritratto di Gentile Lamberti. Flavio continuò:  — Fu in questa cara vecchia casa che nacque veramente, ma fu nelle chiese che maturò la mia vocazione per l'arte. In una piccola chiesa, qui, vicino a noi, ho provato le estasi più squisite.  — Il Monastero Maggiore? 
[Line 735] — Appunto. Ha mai osservato lei quel rettangolo di vetro color viola,
[Line 736] dietro l'altare? Sì, nevvero? Sopra la finestra per la quale dalla sacristia si confessavano un tempo le monache? È strano come le
[Line 737] gradazioni di quel colore in tutte le ore del giorno, in tutte le stagioni dell'anno, io le abbia davanti agli occhi sempre; talvolta
[Line 738] tragiche qual macchia sanguigna, talvolta ardenti e cupe, talvolta
[Line 739] raggianti di luce mistica, celestiale. È questa l'aureola in cui per
[Line 740] molto tempo ondeggiarono tutte le mie visioni d'arte e di amore.
[Line 741]  All'ultima parola Anna arrossì in un modo così violento e ingiustificabile che si passò una mano sul volto per nascondersi. 
[Line 742] — La annoio?...
[Line 743]  — Come mai può pensarlo? Ho sempre avuto anch'io una grande preferenza per quella chiesa; vi trovo un fascino raccolto e misterioso. Lei forse saprà trovarvi altra cosa, delle ragioni artistiche che ignoro.
[Line 744] — Ma no. Ero un fanciullo quando incominciai a frequentarla. Essa ha davvero quel fascino indistinto che lei dice e che emana dalle opere
[Line 745] d'arte a guisa di una bellezza incorporea, più sentita che ragionata.
[Line 746] È per questo che tutti le possono ammirare. L'opera d'arte non ha duopo di spiegazioni: deve apparire in mezzo alle turbe nella stessa guisa di un raggio. Chi ha occhi lo vede. 
[Line 747] Tacquero alcuni istanti, avvinti dalla profonda simpatia delle loro anime, per cui anche nel silenzio provavano l'impressione di continuare a parlarsi. Anna trasalì quando Flavio di lì a non molto disse:
[Line 748] — Fu in quelle soavi figure del Luini che cercai le prime forme
[Line 749] femminili. 
[Line 750] Ella pensava precisamente a ciò e non rispose. Una figura dell'ultima
[Line 751] cappella a destra le venne repentinamente innanzi nell'abbandono della
[Line 752] persona florida, nella veste discinta che scopriva le ricchezze del
[Line 753] seno, e come prima, arrossì, presa da un turbamento che in lei non era affatto solito.  — Ma non riuscii mai a fissarmi in nessuna. Esercitavano tutte insieme una dolce eccitazione nel mio essere, piuttosto come sogno di un desiderio, che come desiderio concreto.  Anna continuava a tacere; pure il suo silenzio aveva un sommesso ardore che non permetteva alla parola del giovane di morire. Egli
[Line 754] sentiva che ella era appoggiata a lui, stretta al suo cuore, devota a' suoi pensieri ed a' suoi ideali. Momento divino per il suo orgoglio
[Line 755] d'uomo, sentiva di dominarla incondizionatamente. Ma l'uomo era quasi
[Line 756] un fanciullo, le sue sensazioni adombrate ancora di pudore, se non di mistero, e la gioia inconscia del dominio prendeva nella sua mente
[Line 757] un'attitudine ingenua che ne scemava la portata. 
[Line 758] — Lontano, lontano, lontano vanno le memorie! — mormorò Flavio. — Non è lei la piccola fata che io vedevo scendere, salire, nascondersi negli
[Line 759] ampi cortinaggi cremisi che ornavano il salotto di mio zio vescovo?
[Line 760] Lei sa pure che ebbi uno zio vescovo, che i parenti volevano farmi percorrere la carriera ecclesiastica?... Prima di essere laureato professore fui unto prete. 
[Line 761] Un malinconico, un dolce, un buon sorriso di chi ha già perdonato
[Line 762] sfiorò le labbra di Flavio.  — È per questo — soggiunse Anna nello stesso tono di malinconia dolce — che ama le chiese.
[Line 763]  — E gli angeli.  Flavio aveva pronunciato questa parola _angeli_ senza saperne il
[Line 764] perchè; ma il blando suono della parola stessa lo commosse.
[Line 765] — Angeli o fate che fossero, femminili visioni mi apparivano nelle
[Line 766] pieghe del damasco antico. Ero così piccino allora, così mingherlino, che penetravo in qualsiasi cantuccio, ed accoccolarmi per terra dietro le tende era una delle mie grandi gioie. L'ondeggiamento della seta
[Line 767] mi faceva pensare a gonne misteriose, a fruscii d'ali.... Oh! certe sensazioni dell'infanzia come tornano.
[Line 768] Non disse a proposito di che gli tornavano ora quelle sensazioni. Si
[Line 769] alzò in piedi, mosse alcuni passi e riprendendo il suo posto vicino ad Anna, la voluttà delle confidenze lo riprese:
[Line 770]  — Ricordo una cugina, grande; era maritata; non so di che età, ma
[Line 771] giovane o almeno mi sembrava tale; una mite creatura che vedevo
[Line 772] raramente in casa del vescovo e mai altrove; aveva i capelli neri neri,
[Line 773] pettinati lisci intorno alla fronte bianchissima. Mi voleva bene, mi
[Line 774] proteggeva; quando mi sgridavano troppo (perchè io fui sempre sgridato in tutta la mia vita) mi attirava a sè e mi nascondeva la faccia nel
[Line 775] suo grembo.
[Line 776] Ebbe una pausa. Si guardò in giro, guardò l'abito di Anna, parve cercare una parola. 
[Line 777] — Come si chiama quella stoffa morbida, che non è seta, non è cotone,
[Line 778] non è lana?... Mia cugina aveva un abito così, morbido, cadente con pieghe floscie.... Filugello?
[Line 779] — Non so che si facciano abiti di filugello: dovrebbero essere ruvidi — disse Anna. 
[Line 780] — Mi sbaglierò dunque; non sarà filugello; infine non importa. So che era morbido e fresco, e siccome ella mi teneva contro i suoi ginocchi
[Line 781] finchè avessi cessato di piangere, piangevo qualche volta un po' più a lungo per sentire contro il volto l'abito di mia cugina.
[Line 782]  Anna tentò di sorridere, pure avvertendo una certa contraddizione con un sentimento ben più intimo e profondo che l'andava martoriando da
[Line 783] qualche istante.
[Line 784]  — È molto tempo che siam qui — disse alzandosi.
[Line 785]  — Sì? — fece Flavio con sincera meraviglia. 
[Line 786] Ed Anna allora completò più francamente il sorriso.
[Line 787]  
[Line 788]  Un chiaro sole della fine di marzo raggiava nella vecchia casa traendone effetti di luce inaspettati, bagliori civettuoli di gemma sul capo di donna matura che non ha perduta tutta la sua bellezza; così gli
[Line 789] embrici rosseggiavano, asciutti e lucenti, nell'aria fatta trasparente per la grande purezza e, digradando ora chiari ora scuri sul pendìo,
[Line 790] interrompevano colla nota sorridente della loro fioritura rosata la
[Line 791] bianchezza grigiastra dei muri. Il terrazzo, ornato appena di qualche semprevivo e di qualche impaziente tralcio di glicine che incominciava
[Line 792] a inturgidire, scopriva per intero l'ampia balaustra barocca dentro ai
[Line 793] cui riccioloni il sole giocava a rimpiatterello, guizzando sui rigonfi lucenti, internandosi nelle avvallature dove la patina di un bruno verdastro riluceva sotto ai suoi raggi con una marezzatura calda di bronzo.  Flavio contemplava tutto ciò dalla finestra della sua camera, ebbro
[Line 794] della primavera che gli entrava per gli occhi a incontrare la primavera
[Line 795] del suo cuore, avendo uno sguardo simpatico anche per il portinaio
[Line 796] che girava silenzioso nel cortile a tendere i fili alla glicine, anche per il balconcino del vecchio pensionato dove spenzolava uno scialle
[Line 797] di flanella a scacchi bianchi e neri. E non gli erano ugualmente cari gli orti che circondavano la casa, turgidi già per le sementi che gonfiavano la terra, velati qua e là da una nivea cortina di mandorli
[Line 798] in fiore? tutto, fino al muro lontano del convento, fino ai due o tre comignoli che chiudevano l'orizzonte? Quale linea gli era ignota? Quale punto o quale colore era sfuggito al suo occhio perspicace ed amante? Egli rivedeva ora ogni oggetto con criterio maturato, con una più larga intelligenza del bello; si inteneriva a pensare la sua adolescenza trascorsa tutta lì, in quella che egli considerava ampiamente la sua casa, che racchiudeva tutte le sue memorie, i suoi dolori, le sue lotte, le sue speranze, le sue rare ma profonde gioie.
[Line 799]  Nella recente e incompleta e pure viva esperienza del mondo aveva imparato ad apprezzare più ancora la solitudine di quel cantuccio primitivo, rimasto incolume ai fianchi di una grande città, sfuggito per miracolo alla manìa innovatrice; vi sentiva un tepore particolare
[Line 800] di nido, di seno materno, dove è dolce riposare. La meridiana dipinta sul muro del convento aveva una scritta per metà cancellata. Alcune
[Line 801] parole si leggevano ancora coll'aiuto di una lente, ma Flavio non ne aveva bisogno: le sapeva a memoria e proprio allora, in quella
[Line 802] dolcezza di nido che si rinnovella, gli apparvero fiammeggianti sul muro lontano, quasi aureolate dal vivido sole che vi batteva sopra:
[Line 803] _Il tempo stringe, facciamo il bene_. Fatidiche parole per un giovine che se le sente penetrare nelle carni e nel sangue a guisa di nobile
[Line 804] sperone! Nella serena cornice della sua finestra, dinanzi agli orti
[Line 805] sbocciarci, l'epigrafe della antica meridiana perdeva il suo carattere monastico per vestire una forza nuova di conquiste, di audaci tenzoni a
[Line 806] cui la stagione prestava intime essenze eccitanti che Flavio respirava nell'aria come fumo di prossime battaglie. L'ora del tempo e l'ora della vita si univano insieme per renderlo felice. Egli gustava questa profonda ebbrezza di sentirsi giovine in un mattino di primavera. 
[Line 807] Improvvisamente una rondine attraversò lo spazio: era la prima rondine dell'anno. L'agile forma bruna, dopo di avere punteggiato per un
[Line 808] istante l'azzurro del cielo, sparì.
[Line 809] Una folata di vento passò ratta. Essa portava in grembo pollini di
[Line 810] fiore, pelurie di nido, fiocchi indistinti caduti da ali invisibili e profumi teneri di foglie non odoranti ancora che di freschezza. 
[Line 811] Nell'orto più vicino due gattini novelli giuocavano al sole, rincorrendosi con cento moine e capitomboli, carezze, finte, parate,
[Line 812] assalti. Al disopra di essi un ciliegio metteva i primi boccioli; poco lungi un pesco agitava alla estremità delle esili braccia, come piccole mani di bimbo, i suoi fiori rosei.
[Line 813]  Un grido uscì dal petto di Flavio; uno di quei gridi inconsulti che
[Line 814] i giovani lanciano nello spazio per esuberanza di vita nella stessa guisa che i puledri nitriscono in mezzo al prato e che i falchi novelli
[Line 815] stridono fendendo l'aria. Se ne stava ascoltando ancora l'eco del suo grido ripercosso contro i vetri aperti che il sole iridava, quando
[Line 816] vide Anna ritta sul limitare del terrazzo che gli faceva un cenno amichevole; e perchè Flavio sorrideva senza muoversi, arrotondò le due mani intorno alle labbra mormorando un invito a cui finalmente Flavio corrispose con grande vivacità di gesti e di parole, mentre Anna si ritirava nelle sue camere.
[Line 817] Egli rimase ancora per un po' di tempo immobile al davanzale. L'apparizione della sua protettrice, benchè rapida, gli aveva suscitato una specie di tenerezza malinconica. Anna non gli era mai sembrata così
[Line 818] pallida e un po' patita come in quel mattino acerbo di primavera, nella luce intensa del cielo e dell'aria, nel trionfo prepotente di un vigore
[Line 819] che fugava tutte le ombre e cresceva la tonalità dei colori rendendoli quasi stridenti. Sì, doveva essere quell'orgia di turchino e di giallo che faceva apparir cereo il bel volto, sottolineando la leggiera emaciatura delle guancie. Tuttavia questa impressione non era isolata:
[Line 820] qualche cosa di stanco interrompeva l'armonia generale della figura che egli aveva conosciuta fiera e quasi rigida, e che ora sembrava cedere
[Line 821] ad un inesplicabile languore. Flavio si domandò quanti anni ella poteva avere. Non era più un fanciullo, lui. Conosceva la vita, aveva letto,
[Line 822] aveva osservato. Per la prima volta pensò perchè Anna non prendeva marito. Ciò era per lo meno singolare; bella, ricca.... Improvvisamente scosse il capo: dove mai si sarebbe trovato l'uomo degno di lei? 
[Line 823] Si staccò dalla finestra recando nel cuore l'immagine dell'amica bella e melanconica e già tòcca dal doloroso fascino che circonda sulla terra tutto quello che è inaccessibile. Il suo affetto profondo, confinante colla venerazione, ne ricevette alimento maggiore. Gli parve veramente di non potere allontanarsi da lei mai più.
[Line 824]  Ma Anna lo aveva chiamato ed un'onda di pensieri giulivi invase l'animo
[Line 825] del giovane. Egli andò subito a staccare dalla parete a cui stava appoggiata una tela amorosamente ricoperta con un drappo; rimosse il drappo e si pose a contemplar l'opera sua.
[Line 826]  Quante volte aveva già guardato quel rettangolo di tela dipinta?
[Line 827] Quante volte! Assai prima di stemperare i colori sulla tavolozza, in quei divini e febbrili momenti che l'autore solo conosce, non l'aveva egli abbracciato tutto il suo lavoro, palpitante ancora della voluttà
[Line 828] della concezione? E quante ansie erano sopraggiunte in seguito alla ebbrezza prima! Ansie fatte più di ardore che di timore, perchè Flavio,
[Line 829] non ambizioso, non presuntuoso, sentiva però la sicurezza che sta in fondo ad ogni vera anima di artista. Sulla sua vocazione, nessun
[Line 830] dubbio; sulla sua forza qualcuno, ma efficacemente combattuto dalla
[Line 831] sincerità della sua fede e dal baldo irrompere di tutti gli entusiasmi
[Line 832] di vent'anni. Ricordava il giorno in cui Gentile Lamberti aveva detto:
[Line 833] “Perchè non sarebbe poeta?„ e il lungo desiderio che gliene era rimasto
[Line 834] e l'affanno del non trovare in sè le caratteristiche volute. Ecco, non era egli poeta adesso? Il diletto maestro aveva indovinato. Egli era veramente poeta nel significato più sacro di questa parola, poichè il
[Line 835] suo pensiero ardeva e bruciava nell'amore di tutte le cose belle, ed il suo cuore gonfio di commozione non cercava che di mescersi ai palpiti dell'universo. “Orsù, orsù,„ gridavano dentro di lui tutte le forze
[Line 836] della giovinezza, “cammina, questo è il momento!„
[Line 837]  Flavio aveva promesso alle signorine Lamberti di portare il quadro
[Line 838] per mostrarlo loro, innanzi di mandarlo alla Esposizione che doveva
[Line 839] rivelare al pubblico il suo nome ignoto. Compreso di molta dolcezza e
[Line 840] di una certa piacevole agitazione, nella quale i ricordi avevano tanta
[Line 841] parte, almeno quanto la speranza, si diede a spolverare, a lisciare la
[Line 842] tela, allontanandola di qualche passo per giudicarne l'effetto e poi
[Line 843] riavvicinandosi precipitosamente per verificare un piccolo punto nero,
[Line 844] un errore di ombreggiatura, un granello di sabbia: meno ancora, un
[Line 845] sospetto. 
[Line 846] Contento era e non era. Il dualismo esistente in ogni uomo, ma non mai
[Line 847] così vivo come quando un'opera sta per uscire dai misteri del nulla,
[Line 848] si imponeva alla sua coscienza vigile. Se egli considerava l'opera nel riflesso del fuoco interno che l'aveva concepita la vedeva rifulgere
[Line 849] della più vivida luce. Ma corrispondeva la forma al concetto? Le ore lente del lavoro avevano plasmato in una veste incorruttibile l'istante fulmineo della visione? Le linee, i colori che gli stavano davanti, erano veramente le linee e i colori da lui intravveduti prima che un'asta di legno irrigidisse le sue dita nelle difficoltà della formazione? prima che il colore uscito dalle storte di un chimico materializzasse in un piano uniforme gli ondeggianti fantasmi della sua
[Line 850] immaginazione? Era egli, come tanti altri, il poeta soave ed infecondo che sogna ma che non crea? od era — ciò che solamente voleva essere — il virile poeta dalla mente lucida come cristallo, dai polsi fermi,
[Line 851] d'acciaio? 
[Line 852] Flavio non diede a sè stesso una risposta precisa. Gorgogliava nel suo
[Line 853] petto un torrente di vita; chino su di esso, egli stava ad ascoltarne
[Line 854] il muggito profondo, attratto dalla incertezza del mistero più che dal bisogno di spiegarlo, ed era tutto il suo essere pari ad un albero in fiore sospeso al disopra di un abisso con intorno mille profumi d'altri
[Line 855] fiori e sul suo capo il cielo.  Si decise finalmente a sollevare il quadro colle stesse delicate precauzioni di una giovine madre verso il suo neonato. A passi leggeri discese la scaletta che faceva capo alla grande scala dei Lamberti. Si
[Line 856] sapeva aspettato, e per questo sfiorò appena il cordone del campanello
[Line 857] pendente nell'angolo, lungo la parete di stucco, e quando la porta si aperse attraversò di volo l'ampia anticamera, dove due cassoni di
[Line 858] legno autenticamente decrepiti si perdevano nella vastità dell'ambiente soleggiato per gli alti finestroni privi di cortinaggio che lasciavano
[Line 859] entrare tutta la gaiezza del giorno.
[Line 860] Anna gli venne subito incontro tenendogli aperti gli usci perchè potesse passare senza ostacoli. Quasi nel medesimo punto apparve
[Line 861] anche Elvira, vestita di chiaro, coi capelli rialzati in una foggia differente dalla solita. Anna la guardò sorpresa come fosse un'altra
[Line 862] persona, morsa al cuore da una improvvisa diffidenza. Pensò che sua
[Line 863] sorella aveva avuto ben fretta a vestirsi d'estate, ma non disse nulla. 
[Line 864] Flavio intanto cercava il posto favorevole per il suo quadro,
[Line 865] alzandolo, abbassandolo, finchè trovasse la luce opportuna. Diceva qualche parola ad Anna, ma mentre si voltava per ringraziarla urtò
[Line 866] Elvira. Le chiese perdono, confondendosi un poco, colpito anche lui improvvisamente dall'abito chiaro che la modellava con un vago accenno
[Line 867] di statua.  Il quadro era allora a posto e Flavio, rifugiato in un cantuccio, lasciava che le due sorelle ne ricevessero la prima impressione
[Line 868] senza preconcetti. La tela, di proporzioni singolarmente armoniche, rappresentava una camera buia dove un giovinetto protendendosi da un
[Line 869] seggiolone di convalescente con un palpito che dava espressione a tutto
[Line 870] il suo corpo, ascoltava. Dall'uscio spalancato si vedeva il lume di una candela che una persona, avvicinandosi teneva in mano; l'oscillazione
[Line 871] della fiamma dava veramente l'impressione del moto, così che l'ansia
[Line 872] del giovinetto si comunicava allo spettatore, costringendolo a fissare
[Line 873] quasi con uguale intensità di attesa l'orlo pressochè invisibile di un velo bianco sul limitare dell'uscio. Questa composizione idealista
[Line 874] rappresentata con un verismo umano ed appassionato portava per titolo:
[Line 875] _Viene!_ 
[Line 876] Elvira fu la prima a parlare. Ella si rivolse gentilmente a Flavio e
[Line 877] con una voce che, pur non riuscendo a dissimulare una certa sorpresa,
[Line 878] appariva sincera, disse:  — Ma bello, bello. 
[Line 879] La freddezza di tale elogio rimase senza eco. Parve che Flavio non lo
[Line 880] avesse neppure udito. Fu ancora Elvira che cercando con gli occhi la
[Line 881] sorella esclamò:  — Anna, che hai? Come sei pallida!
[Line 882] La commozione impediva ad Anna di formulare nessuna parola. Forse ella
[Line 883] pensava, come aveva detto una volta Flavio, che occorresse un aggettivo più complesso, più misterioso, sopratutto più profondo. Che dire quando il sangue sembra congelarsi nelle vene adducendo sulla pelle un brivido di ignoto terrore? No, a nessun patto ella avrebbe pronunciata
[Line 884] la comune, la limitata parola, sotto l'impressione che le dava l'opera d'arte sfolgorante.
[Line 885]  Elvira, indispettita che le sue intenzioni gentili non fossero state meglio accolte, si allontanò di alcuni passi fingendo di rintracciare
[Line 886] un suo ricamo attraverso il momentaneo disordine che il quadro aveva occasionato. 
[Line 887] — È così che lo immaginava? — mormorò Flavio pianissimo accostandosi ad
[Line 888] Anna. 
[Line 889] La giovane donna trasalì alla voce di Flavio e come tratta da un sogno
[Line 890] rispose senza guardarlo: 
[Line 891] — Io non avevo immaginato nulla, ma mi pare che non potrebbe essere in modo diverso di così.
[Line 892] — Non ha dunque alcuna osservazione a farmi? 
[Line 893] — No.
[Line 894] — Non posso presumere tuttavia che sia perfetto? — insinuò Flavio sorridendo. 
[Line 895] — Non so — disse Anna seria. — La perfezione, quando esce dai limiti del desiderio e si concretizza in date forme, può prestarsi ad una disamina direi quasi matematica che è ben lungi dal mio pensiero. Non
[Line 896] mi chieda ciò che non posso dare. Mi guardi piuttosto.
[Line 897]  Il bel viso pallido e un po' patito si rivolse a Flavio con una tale luminosità di espressione che egli si sentì venire le lagrime agli
[Line 898] occhi. La medesima malinconia che lo aveva assalito quel mattino, vedendo dalla finestra la sfiorente bellezza della sua amica, gli
[Line 899] dava anche allora un tormentoso ardore di bene vicino e inafferrabile. Avrebbe voluto gettarsi a' suoi ginocchi, baciarle le mani, piangere
[Line 900] disperatamente per un dolore che non conosceva ancora, ma che
[Line 901] presentiva nella sua sensibilità acuta di nevrastenico. Entrambi, senza dire più nulla, tornarono a figgere gli occhi nel quadro dove la suggestione, che colpiva fin dal primo sguardo, si faceva sempre più intensa all'esame. Quell'adolescente che in una camera buia aspetta
[Line 902] mentre presta l'orecchio ad un fruscio che lui solo ode, mentre spalanca le pupille sui bagliori della luce che si avvicina e il silenzio e l'indifferenza che lo circondano, mentre nell'espressione del suo volto fremono tutte le impazienze della vita, rispondeva bene al grido trionfante che l'arte sa sprigionare dalla rozza materia quando l'artista è riuscito a stringere nelle sue mani un cuore. 
[Line 903] — È troppo — sospirò Anna afferrata improvvisamente da un senso arcano di paura, sentendo una lama diaccia nel filo delle reni e un fluttuare
[Line 904] di veli dentro gli occhi.  Flavio la sorresse fino al divano — il piccolo divano fra le due
[Line 905] finestre — e le stette in piedi davanti, palpitante, muto. Nulla li
[Line 906] avvinceva come questi silenzi in cui le loro anime si stringevano al di là di ogni possibile amplesso.
[Line 907] Un raggio di sole batteva sulla fronte di Anna. Egli si accostò
[Line 908] ad una finestra per abbassare la tenda e intanto vide Elvira che
[Line 909] passeggiava sul terrazzo. L'abito chiaro la faceva apparire più alta,
[Line 910] più complessa. Sul terrazzo quasi nudo, in mezzo ai rami della glicine che incominciavano appena a germogliare ella emergeva, simbolo vivo della primavera, nell'aria crudamente azzurra. Flavio abbassò la tenda
[Line 911] e ritornò presso ad Anna. Restava tuttavia un interstizio fra la tenda e lo stipite e attraverso a quel raggio di luce si vedeva passare e
[Line 912] ripassare l'abito chiaro con un movimento cadenzato, molle, dolcemente ritmico.
[Line 913] — Vincerò? — disse Flavio ad un tratto prendendo la manina esangue della sua amica. 
[Line 914] — Non ne ho mai dubitato.
[Line 915] — Ma ora, ora?
[Line 916] — Le preme molto di vincere?  — Oh! sì — esclamò Flavio ingenuamente. — Mi pare che debba dipendere da ciò la felicità della mia vita.  — La felicità?... — ripetè Anna con un accento incredulo, intanto che una vaga ambascia le attraversava lo sguardo. — La felicità è forse altra cosa, ma la vittoria sarà sua.
[Line 917] Il giovane trasse un lungo respiro che gli fischiò nella chiostra dei denti lasciandogli sul palato una impressione fresca come avesse
[Line 918] trangugiato della menta. 
[Line 919] Entrò allora il signor Pompeo. Egli, non avendo più trovato di sopra
[Line 920] nè il pittore nè il quadro, veniva a prenderne notizie. La sua voce
[Line 921] fessa richiamò Elvira dal terrazzo, per cui si trovarono tutti riuniti
[Line 922] intorno a ciò che formava il grande avvenimento della casa.  — Già — disse subito il signor Pompeo, gettando sul quadro
[Line 923] un'occhiataccia di sprezzo — incomincia il titolo ad essere sbagliato.
[Line 924] Io domando cosa vuol dire _Viene?_ Chi viene? Il titolo, quando non
[Line 925] sia un nome proprio, come _Andromaca_, _Caino ed Abele_, ecc., oppure
[Line 926] un nome che è per sè stesso un qualificativo, come _Alba_, _Tramonto_, _Bosco_, deve darci una proposizione completa col soggetto, oggetto e verbo. A questo modo lo spettatore saprà almeno quello che il pittore
[Line 927] ha voluto fare. Ma qui chi ci capisce nulla? _Viene!_ E perchè non _Va?_ Anzi _Sta_, dal momento che non c'è nessuno che si muove? Questo
[Line 928] titolo è una corbelleria, un gabbaprossimo, un nonsenso. Lo dico chiaro
[Line 929] e tondo: un nonsenso.
[Line 930] Soddisfatto dell'esordio, il signor Pompeo non lasciò nemmeno la pausa
[Line 931] necessaria ad una replica e facendo un passo violento verso l'autore
[Line 932] continuò:
[Line 933] — Capisco ora perchè ci tenevi tanto al segreto. Sapevi che non ti avrei permesso di scrivere sotto quel titolo assurdo. Ma potevi bene interrogarmi. Quando si ha la mia cultura, quando si è letto come ho
[Line 934] letto io, un titolo si trova subito. 
[Line 935] — Non era facile — arrischiò Flavio.  — Per te! Oh! per te, lo credo — disse il professore con un ghigno sardonico.
[Line 936]  — E poi quel titolo mi si è imposto. Io l'ho sentito così.
[Line 937] Il signor Pompeo si abbassò a darsi due grandi palmate sui ginocchi,
[Line 938] sgangherando sempre più il ghigno. 
[Line 939] — L'ha sentito così! Bella scusa, perbacco! Cosa vuol dire sentire?
[Line 940] Ragionare si deve. Qui abbiamo un individuo che sta aspettando (voglio
[Line 941] per il momento concedere che questa cosa si capisca). L'idea prima che verrebbe ad ogni persona di criterio sarebbe di intitolarlo:
[Line 942] _L'aspettativa_. Alla buonora! Ecco per lo meno un titolo semplice,
[Line 943] espressivo, preciso. Perchè questa è la grande qualità che manca a voialtri giovani: la precisione. Non mi voglio spacciare per artista,
[Line 944] oh! no. Grazie al cielo di queste ubbie non ne ebbi mai. Ma quando
[Line 945] si possiede una certa intelligenza, corredata dallo studio, il
[Line 946] primo venuto non può darcela ad intendere. Ho visto i Raffaelli, ho
[Line 947] visto i Leonardi (che mi piacciono meno ma che hanno del bonino) e
[Line 948] dappertutto la precisione è rispettata. Scommetto che _Lo Sposalizio
[Line 949] di Maria Vergine_, capolavoro che tutto il mondo civile ammira,
[Line 950] non avrebbe avuto un eguale unanime successo se si fosse intitolato
[Line 951] _La verga mistica_, obbligando lo spettatore ad un faticoso lavoro di immaginazione per arrivare a questo semplice risultato di un matrimonio. 
[Line 952] — Lei scorda intanto — disse Anna senza muoversi dal divano — di giudicare il quadro. 
[Line 953] Il signor Pompeo, che anche a tale proposito aveva già detto il fatto
[Line 954] suo a Flavio, ma che non gli rincresceva di ripetersi, soggiunse sdegnosamente:  — Pittura nuova, scarabocchi, nessuna consistenza, prospettiva sbagliata, colori falsi, attitudini false. Mi dica un po' se lei od io
[Line 955] od uno qualunque appoggia il gomito in quel modo?  Flavio diede un balzo, ma Anna fu pronta a replicare interpretando il di lui pensiero:
[Line 956]  — Non è detto che l'arte abbia a valersi esclusivamente delle pose
[Line 957] comuni e che ciò che è raro non debba per questo ritenersi possibile.
[Line 958] Elvira che non aveva ancora preso parte alla disputa accennò a parlare. Non ben sicura però o già pentita, si ritrasse, mentre Flavio
[Line 959] completava con fuoco la difesa di Anna esclamando:
[Line 960]  — E perchè il personaggio che io intendo di rappresentare deve ad ogni costo somigliare a lei od a me o ad uno qualunque? Non può essere un altro? Uno che lei non ha visto, che probabilmente non vedrà mai?
[Line 961] — E quella scarpa — interruppe il signor Pompeo, sdegnando di entrare
[Line 962] in discussione col suo antico allievo — Dio sa mai che calzolaio l'avrà fatta! Non parliamo della luce nè del chiaroscuro: sono una aberrazione.  Detto ciò a guisa di sentenza inappellabile il professore voltò le spalle al quadro. Elvira lo seguì domandandogli piano:
[Line 963] — Crede veramente che non valga nulla?  Senza la menoma esitazione egli si arrestò netto sui due piedi e sollevando la mano con un gesto solenne e dando col pollice e il medio
[Line 964] un buffetto nell'aria a qualche cosa di invisibile pronunciò:
[Line 965] — Zero. 
[Line 966] Sul volto di Elvira, per quanto poco mutevole, rimase come ombra mal dissipata il contrasto di tali opinioni. Flavio non le era mai stato simpatico: cresciuti quasi insieme, ella aveva disprezzato in lui il fanciullo misero, vestito male; sopratutto nella sua qualità di scolara modello lo aveva sempre considerato un essere inferiore, incapace
[Line 967] di distinguersi, di diventare un uomo a modo. Lo spirito gretto e calcolatore che era in lei, in aperto contrasto colle idee che avevano presieduto alla sua educazione, la guidava istintivamente verso le mete sicure. La sua scarsa sensibilità si alimentava nelle correnti riconosciute anzichè cimentarsi negli impulsi propri. Intelligente e
[Line 968] fredda non si sarebbe mai perdonata uno sbaglio. Tuttavia ciò che vi
[Line 969] era di bellezza esterna nel lavoro di Flavio non poteva sfuggirle, e se la commozione di Anna le riusciva impenetrabile, i dileggi del signor
[Line 970] Pompeo non la convincevano interamente. Pensò infine che una seconda parola gentile la poteva arrischiare senza compromettersi troppo e si avvicinò al giovane nell'ondeggiamento chiaro della veste, con un
[Line 971] amabile sorriso sulle labbra, dicendo:
[Line 972]  — Il professore fedele ai principî rigidi dell'etica non vuole guastarla cogli elogi. Speriamo che il pubblico non avrà i suoi scrupoli.
[Line 973]  Flavio corrispose sorridendo al sorriso della fanciulla; ed anche
[Line 974] più tardi, ed anche il giorno dopo, doveva rimanergli impressa nella memoria la fossetta voluttuosa che si era disegnata in quel momento sulla guancia di Elvira.
[Line 975]  
[Line 976]  
[Line 977] Il successo del quadro alla Mostra apparve tanto grande quanto
[Line 978] imprevisto. Questa seconda condizione specialmente lo aveva favorito perchè Flavio, ignoto la vigilia, sorgeva in un'accolta di nomi più o meno conosciuti rompendo le reti delle combriccole, dei preconcetti, dei partiti presi, delle simpatie e delle antipatie personali, le quali, preparate da lunghi odi e da gelosie feroci, aspettano il pubblico sulla soglia di ogni Esposizione per avvilupparlo nei loro sottili inganni.  Toccava a Flavio la ventura dell'eroe che oscuro fino al momento
[Line 979] dell'azione piomba sul campo della lotta con tale vertiginosa prontezza da essere sollevato in alto prima che la folla abbia tempo di riconoscerlo. Verrà più tardi l'invidia a riannodare le file spezzate intorno al vincitore, verrà l'impotenza, tutte verranno le bieche sorelle, ma intanto il trionfo è suo. 
[Line 980] Per quanto fu lunga la primavera, nella verde frescura dell'aprile, nel
[Line 981] maggio odoroso, nei primi tepori del giugno, mischiata alle ebbrezze di tutta la natura Flavio assaporò l'ebbrezza della sua gloria nuova. Gli saliva sopratutto al cervello nelle dolci sere trascorse sul terrazzo,
[Line 982] in mezzo ai ricordi dell'infanzia che si allungavano nel passato quali ombre scure destinate a dare maggior risalto a un paesaggio ridente da cui gli giungeva l'eco affievolita de' suoi pianti di fanciullo,
[Line 983] de' suoi sospiri di adolescente, imprimendo a tutto il suo essere
[Line 984] un movimento di ascensione e di conquista. Nell'irradiamento della felicità anche la bellezza gli era venuta; una bellezza delicata di
[Line 985] cristallo che il sole indora, dove tutti i colori dell'iride danzano in
[Line 986] una aureola di stelle multicolori; fragile bellezza che le sensazioni mutavano d'ora in ora idealizzandola.
[Line 987] Sulla vecchia casa, gli anni, i secoli, si adagiavano uniformi e Flavio era il rampollo nuovo, l'innesto felice di una linfa ricca di
[Line 988] forze. Dal cuore della casa, dall'appartamento dei Lamberti, il suo
[Line 989] trionfo si spandeva colla sonorità argentina di un riso di bimbo.
[Line 990] Sembrava che il terrazzo lo accogliesse conducendolo lontano su per i rami della glicine fino alla finestra del signor Pompeo, il quale oramai non parlava più del giovine parente senza raschiarsi in gola
[Line 991] con molta prosopopea avviluppando ogni parola in una nebulosa di _se_ e di _ma_; fino al piccolo balcone dove il vecchio scettico terminava i
[Line 992] suoi giorni in una gloria di sole e di fiori; fino al portinaio, muto
[Line 993] filosofo suggestionato — intanto che trasportava i vasi dal cortile
[Line 994] al portico e dal portico al cortile — dalla rinomanza onde stava per
[Line 995] crescere alla casa il tradizionale lustro severo, protetta come era
[Line 996] contro ogni volgarità dalla zona verde degli orti che difendeva la sua nobile solitudine, lasciando giungere ad essa quel tanto appena di
[Line 997] rumore mondano filtratovi come attraverso una selezione. 
[Line 998] Durante quattro mesi Milano si era appassionata per il giovine pittore che nessuno conosceva, ed ora, volgendo la fine di luglio, avvicinavasi
[Line 999] il giorno della premiazione. Flavio l'aspettava senza paura e senza
[Line 1000] speranza, già pago dell'interesse suscitato dal suo lavoro in quel
[Line 1001] pubblico da cui solo potevano scaturire le commozioni più profonde che l'artista sogna.
[Line 1002]  — Eppure — disse Elvira la sera prima del gran giorno — sarebbe una bella cosa ottenere il premio.  — Perchè? — fece Flavio distratto.  — Il giudizio del pubblico non è alla fine che un giudizio di ignoranti, mentre il verdetto di una Commissione intelligente e
[Line 1003] competente....
[Line 1004] — No, no — andava mormorando Flavio disteso a corpo perduto sopra una
[Line 1005] sedia a bilico nell'ombra della glicine.  — Come, no? Pensi che il pubblico si compone di gente meschina che non ha potuto o voluto studiare, che ignora ogni elemento d'arte; mercanti
[Line 1006] occupati dei loro affari, bottegai che non sanno giudicare al di là delle loro insegne, donne affatto digiune di coltura....  — O peggio ancora: uomini i quali per avere condotto a termine durante
[Line 1007] i loro anni giovanili le foglie d'edera e gli ovoidi della scuola di disegno si credono artisti; signore che giudicano i quadri dallo
[Line 1008] stesso punto di vista dei cappellini e che parlando quattro lingue
[Line 1009] non pensano in nessuna: _snobs_ privi di gusto, della benchè menoma particella di sensibilità, attenti solo al cenno della maggioranza per
[Line 1010] dichiararsi. E ancora: artisti mancati che ebbero dalla natura il dono
[Line 1011] di sentire ma non quello di rendere, eterni Tantali cui morde la sete
[Line 1012] del bello ma che non giungono a tuffarvi le labbra riarse, che legati
[Line 1013] invincibilmente alla terra aspirano l'alto con uno spasimo di desiderio da cui germogliano le mille vipere della gelosia. 
[Line 1014] — Vede dunque?  Queste due brevi parole, pronunciate da Elvira con una risolutezza che
[Line 1015] ne dimostrava il convincimento, caddero nella silenziosa penombra del terrazzo ammorbidite dalle fronde e dai fiori che vi intrecciavano intorno una odorosa parete. Caddero interamente, si fransero,
[Line 1016] scomparvero dentro i ciuffi della glicine e dei semprevivi innanzi che Flavio parlasse, e già Elvira stava per riprendere la parola, quando
[Line 1017] egli saltò in piedi gridando:  — È appunto questa la gioia! Perchè la folla somiglia a un mostro immane dove tutte le laidezze si trovano riunite, perchè è stupida,
[Line 1018] maligna, senza pensiero e senza viscere, perchè è enorme e bruta,
[Line 1019] crudele e vigliacca, strisciante e ingrata; perchè è la folla, cioè la riunione prepotente di tutto quello che noi detestiamo, per questo
[Line 1020] è profonda la gioia di atterrarla, di batterla, di squarciare le sue membra lascive, obbligandola a urlare, a piangere, a versare per una
[Line 1021] volta almeno davanti a noi qualche goccia del suo sangue impuro! È lei la nemica di ogni cosa nobile e grande, la nemica della bellezza! e quando l'artista sembra andare a lei è nello stesso modo che il
[Line 1022] domatore va alla belva, per sottometterla.
[Line 1023] Flavio si era trasfigurato. I suoi occhi, nell'ombra del terrazzo, gettavano lampi; il fremito di lotta che lo agitava internamente gli faceva passare delle scintille elettriche sulla pelle; tutta la sua virilità sembrava accendersi e divampare nel fuoco dell'idea dominante
[Line 1024] scaldando l'aria intorno.  — Ciò è bello, — disse Elvira travolta nella calda atmosfera del giovane, attratta inconsciamente dai due occulti misteri dell'ingegno e
[Line 1025] del sesso; — dominare la folla non è dato che ai forti. Lei è un forte.  E quasi l'affermazione non le sembrasse sufficiente gli si accostò più ancora, insinuante, serpentina, soggiungendo parole vuote di senso ma
[Line 1026] che apparivano grandiose nell'oscurità tiepida e molle del terrazzo,
[Line 1027] fra quel giovine di vent'anni e quella fanciulla di diciassette.
[Line 1028] Un cuore si schiantava intanto. Anna, che era sopraggiunta sul
[Line 1029] limitare del terrazzo durante la violenta apostrofe di Flavio, tenevasi
[Line 1030] nascosta nell'ombra delle piante. Dal suo posto non le sfuggì nessuna
[Line 1031] inflessione della replica di Elvira, anzi, come avviene di una musica
[Line 1032] che si percepisce meglio a qualche distanza, ebbe campo di notarne
[Line 1033] le stonature, i passaggi stridenti, l'urto dell'istrumento inetto
[Line 1034] a rendere i suoni che il virtuoso avrebbe voluto trarne. Ma sentiva pure che mentre a lei, spettatrice, la verità intima delle cose si
[Line 1035] disvelava, era tra quei due un ondeggiante mistero complice che la riempiva d'ignoto terrore.
[Line 1036]  L'indomani, giorno del premio, le due sorelle ugualmente agitate si
[Line 1037] prepararono fin dal mattino alla visita che stava in cima ai loro
[Line 1038] pensieri, senza comunicarsi nulla però, come se l'abisso che le aveva sempre divise si andasse colmando di una oscura minaccia, di un
[Line 1039] pericolo sul quale non osavano ancora tendere gli sguardi. Solamente
[Line 1040] all'asciolvere, dopo un lungo silenzio, Elvira proruppe:
[Line 1041] — Veramente il premio lo merita. È il più bel quadro della Mostra; ha
[Line 1042] un sentimento, un calore, una penetrazione....
[Line 1043] Anna pensava come mai potesse Elvira pronunciare quelle parole che non rispondevano a nessun impulso della sua anima e se ne trovò quasi
[Line 1044] offesa, derubata di una sua proprietà. In quel momento avrebbe trovato giusto che si vietasse finalmente alle persone di adoperare le parole che non comprendono.
[Line 1045]  — La delicata intelligenza di Flavio non poteva rivelarsi meglio, — soggiunse Elvira.
[Line 1046] Anna stava per dire: “Ma se non l'hai mai riconosciuta!„ Si contenne con uno sforzo che le fece salire tutto il sangue al viso, poichè, se con una sapiente disciplina di se stessa era giunta a domare l'antipatia verso colei che giudicava intrusa nella famiglia, la nuova attitudine di Elvira le risvegliava l'odio del sangue facendovi
[Line 1047] sorgere accanto un sottil lievito di una amarezza diversa ed ugualmente
[Line 1048] profonda che ella paventava di analizzare.  Ora, quando Flavio nella sincerità del suo grande affetto veniva a rassegnare il cuore ai ginocchi di Anna, non poteva più isolarla dalla sorella la quale aveva cessato di essere una maligna ragazzetta e le fioriva accanto, indivisibile, prendendo dalla di lei spiritualità il
[Line 1049] giusto riflesso che le occorreva per animare la sua fredda bellezza. Le due figlie di Gentile Lamberti si confondevano a poco a poco nella mente del giovane come due fiori sullo stesso ramo, ed egli non avrebbe potuto dire sempre se dall'uno o dall'altro gli giungesse maggiore il
[Line 1050] profumo. Anna sentiva questo. Per lei, così altera della sua nascita, così devota alla memoria paterna, attaccata con tanta tenacia alle
[Line 1051] tradizioni della famiglia e insofferente d'ogni menzogna e sdegnosa dei
[Line 1052] cuori volgari e già offesa a morte dalla macchia che lei sola conosceva e che non poteva togliere, quella continuità di inganno che minacciava
[Line 1053] di traviare anche Flavio, oltraggiandola in tutti i suoi ideali, le scatenava in seno orribili tempeste. Il furto e la menzogna si erano
[Line 1054] dunque radicati nella vecchia casa?
[Line 1055]  — Flavio — disse ancora Elvira — si stacca dalla sua famiglia così
[Line 1056] modesta ed oscura; non si capisce nemmeno come abbia potuto uscirne.
[Line 1057] — Chi ne sa nulla! — esclamò Anna con impeto, interrompendola. — Cos'è la famiglia? Una parola di convenzione. L'eredità degli affetti?
[Line 1058] Un'impostura. L'atavismo? Ah! sì, questo è un bel tema per gli
[Line 1059] scienziati che lo studiano a tavolino allineando numeri e teorie, ma
[Line 1060] chi ci dà la verità? Chi osa squarciare questo mistero di carne e di
[Line 1061] ossa che è l'uomo per vedere realmente come è fatto? Si risale con dei
[Line 1062] sistemi il corso dei fiumi, non il segreto delle vite. Oh come tutto è tenebra, falsità, menzogna! 
[Line 1063] La singolare eccitazione di Anna paralizzò per un istante la mente
[Line 1064] della fanciulla che rispose alfine, non senza nascondere la sua meraviglia: 
[Line 1065] — Non ti riconosco più! Quanto dici ora contrasta con la fede che hai
[Line 1066] sempre professata, colle tradizioni della nostra famiglia, coi precetti
[Line 1067] stessi di nostro padre.... 
[Line 1068] Anna agitatissima gridò: 
[Line 1069] — Taci! taci! — e alzandosi e movendo verso la finestra per un istintivo bisogno di cambiare aria, quasi di purificarsi, si fermò sul limitare del terrazzo appoggiando contro i vetri la sua fronte che ardeva. 
[Line 1070] Elvira, rimasta presso alla tavola, pose a scaldare il bricco per il
[Line 1071] caffè, disponendo per lei e per la sorella due tazzinette bianche a
[Line 1072] fregi dorati, non senza essersi prima indugiata a misurare la simmetria dei posti. Le tazzettine, come tutto il resto della casa, erano antiche; Gentile Lamberti le aveva viste fra le inanellate dita di sua madre e raramente si lasciavano in balìa delle persone di servizio:
[Line 1073] l'oro fino che ne ricopriva gli orli era appena intaccato dalle labbra
[Line 1074] reverenti che vi attingevano quasi una dolcezza di reliquia, ed Anna udiva con una sorda irritazione il leggero tintinnio della porcellana
[Line 1075] nelle mani di sua sorella.
[Line 1076]  — Vuoi? — disse Elvira.
[Line 1077] Anna si volse, così turbata e con uno sguardo così insolitamente duro,
[Line 1078] che anche Elvira provò il contraccolpo di quella violenta antipatia. Anna era veramente troppo aspra, nè il fatto di essere la maggiore glie
[Line 1079] ne dava alcun diritto. Elvira ebbe per la prima volta l'impressione
[Line 1080] che nulla la legava a sua sorella. Versò il caffè e glielo porse con
[Line 1081] alterezza. Improvvisamente Anna si sentì gli occhi pieni di lagrime; volle accostare la tazza alle labbra, ma la depose subito e corse a rifugiarsi nella sua camera.
[Line 1082] Quando finirebbe quel martirio? Chi verrebbe in suo aiuto impedendole di diventare volgare? Perchè anche questo si aggiungeva alle sue smanie; la paura di decadere. Ad ogni giorno, quasi ad ogni ora, ella vedeva con terrore scemare il livello della propria superiorità. Colla reale sensazione di qualche cosa che scrosciasse intorno a lei si sentiva mancare sotto il terreno, calare, calare abbasso.... Era ella
[Line 1083] dunque impari alla lotta? Tutto il suo orgoglio, tutte le sue visioni di altezza dovevano frangersi così miseramente in una amaritudine infeconda? Era solamente per sdegnarsi e per adirarsi ch'ella aveva un cuore sensibile, e la sua profonda facoltà d'amare non doveva produrre che dell'odio? Invano un sottile sofisma egoistico le mormorava dentro: Odiare il male, è bene. Non basta! Non basta! Questo grido di
[Line 1084] protesta sorgeva da tutto il suo essere e la scuoteva non altrimenti che una furibonda bufera fa di un alberello. Ma l'alberello era tenace:
[Line 1085] torcevasi gemendo e non si spezzava, quasi nemmeno si piegava.
[Line 1086] Appoggiata alla sponda del letto, in una muta concentrazione, Anna
[Line 1087] non si accorgeva dello scorrere del tempo. La sua camera aprivasi sulla via deserta, più che mai deserta in quelle ore meridiane di
[Line 1088] luglio in cui il sole flagellando i muri penetrava nel chiuso ritiro,
[Line 1089] smorzato appena attraverso le stecche delle persiane. Da una fessura un po' larga una striscia di luce gialla, entrando, tagliava per metà la camera e i due segmenti svanivano in una penombra dolce d'alcova, dove leggiadri fantasmi si allungavano sulle pareti evocando le scene
[Line 1090] tenere dell'_Orlando Furioso_. Questo affresco antichissimo era stato
[Line 1091] la ragione per cui Anna aveva scelta la camera. Interno al letto
[Line 1092] si stendeva il mistero della foresta con una arborescenza frondosa che saliva fin quasi alla vôlta, rotta nel suo verde cupo dalle
[Line 1093] biancheggianti forme di Angelica seduta accanto a Medoro. Dell'eroico poema l'anonimo illustratore di quelle pareti, nell'origine forse
[Line 1094] destinate ad una sposa, aveva tratto solamente i motivi gentili, per
[Line 1095] cui gli amori del pastore e della bella non venivano mai interrotti da
[Line 1096] guerresche e paurose apparizioni, ma era tutto all'ingiro una dolcezza
[Line 1097] di vita felice, un rameggiare di arboscelli, una luminosità di cielo pallidamente rosato che lasciava nella camera, con parchi rarissimi
[Line 1098] mobili arredata, l'incerto fluttuare di una visione.
[Line 1099] A poco a poco la calma fantastica dell'ambiente avvinse Anna. La
[Line 1100] voluttà del sogno la prese, aggravata dal torpore del meriggio, in mezzo alla selva che era il suo asilo. Una voce gracile salì dalla
[Line 1101] strada cantando:      La rosa è il più bel fiore.     Come la gioventù
[Line 1102]     Nasce, fiorisce e muore
[Line 1103]     E non ritorna più.
[Line 1104] E la voce aveva note gutturali singolarmente dolorose, un po' tremule,
[Line 1105] che davano alle parole un fascino di passione, come se il cantore
[Line 1106] improvvisasse per sfogare un suo intimo schianto. La vecchissima
[Line 1107] canzone che Anna non conosceva, pianta più che modulata nel silenzio ardente del meriggio aveva perduto durante i lunghi anni d'oblìo la volgarità che accompagna tutto quanto cade nel dominio pubblico. Essa rinasceva nella sua freschezza ingenua, nella sua malinconia rassegnata; rinasceva nel signorile paludamento dei morti che non assomiglia a nessun altro e che i vivi guardano con rispetto. Essa,
[Line 1108] che mille bocche d'amanti avevano ripetuta nei giovani anni e poi
[Line 1109] scordata, ritentava l'eco della via solitaria, lungo il muricciuolo degli orti; e le note del nuovo cantore gutturali, dolorose, un po'
[Line 1110] tremule, sembravano tesserle intorno una corona di rose vizze dentro
[Line 1111] cui tremavano lagrime lontane.
[Line 1112] Anna si affacciò al davanzale, ma la canzone era già tornata nel suo
[Line 1113] sepolcro; il silenzio imperava assoluto: un gobbetto attraversava la
[Line 1114] strada....  — Anna? — chiese Elvira toccando leggermente l'uscio — ti vesti?  — È già l'ora? — rispose Anna schiudendo l'imposta con una visibile intenzione di gentilezza.
[Line 1115]  Le due sorelle si trovarono di fronte. Elvira aveva un abito color di rosa sparso di sottili trifogli, stretto alla cintura da un nastro rosa
[Line 1116] e colle maniche un po' corte che lasciavano scoperto il braccio fino al
[Line 1117] gomito. Anna la guardò un istante senza parlare. 
[Line 1118] — Va bene?
[Line 1119]  Anna pensava come mai Elvira, che non era molto molto bella, si avvantaggiasse così particolarmente per un semplice cambiamento
[Line 1120] d'abito, ma volendo ad ogni costo cancellare il ricordo della durezza di prima, le cinse la vita con una mano e la baciò. Elvira non avvertì lo sforzo. Dopo averle raccomandato di essere sollecita, per non
[Line 1121] giungere troppo tardi alla Mostra, dileguò nella fuga delle ampie stanze che il suo abito rosa illuminava di un mobile splendore.
[Line 1122] Un profumo di eliotropio, molle ed insipido profumo che ella non poteva soffrire, era rimasto sulle mani di Anna. Si affrettò a versare dell'acqua nel suo lavabo, ma tolto dalle mani il profumo persisteva,
[Line 1123] caldo ancora del contatto che lo aveva portato sul suo volto. “Odioso odore!„ mormorò Anna slacciandosi la vestaglia. Davanti a lei il
[Line 1124] lavabo apriva la conca azzurrognola colma d'acqua. Vi tuffò il viso e trascinata da un subitaneo senso di delizia sciolse rapidamente la leggera biancheria che la avviluppava gettandosi ondate d'acqua sulle spalle.
[Line 1125]  Questo esercizio le diede un benessere fisico così soave da indurla
[Line 1126] a ripeterlo più volte, eccitata dallo stesso piacevole rumore che
[Line 1127] l'acqua produceva rimbalzando dalle sue spalle al lavabo e da questo in minutissime perle sul pavimento di pietruzze alla veneziana che già luceva tutto come iridescente cristallo. La striscia di sole,
[Line 1128] attraverso il filtro delle persiane, si era nel frattempo allungata
[Line 1129] fino a toccare i piedi della bagnante. Una mezza luce aurea l'avvolgeva tutta e sullo sfondo verdeggiante del bosco dove Angelica e Medoro
[Line 1130] stavano abbracciati ella poteva credersi una ninfa antica. Le sue forme
[Line 1131] veramente ritraevano la grazia elegante che intorno al Partenone e fra le ceneri dissepolte di Pompei fa rivivere ancora sulla curva delle
[Line 1132] anfore la bellezza delle figlie di Nereo. 
[Line 1133] Sottili, fluide, aventi il raro dono della morbidezza nella esilità, le
[Line 1134] braccia di Anna riposavano alfine. Ella stava assaporando la frescura
[Line 1135] dei recenti lavacri, immobile e ritta, col pensiero preoccupato dalla strofa che aveva udito cantare alcuni istanti prima, non ricordandola esattamente, eppure colpita dalla tristezza che accomuna in un solo
[Line 1136] destino la gioventù e le rose. E si guardava le braccia, sollevandole lentamente fino al viso, al di sopra dei capelli, congiungendole in alto palmo a palmo con un arcano desiderio di amplesso che le fece mormorare sospirando: “Sarebbero pure una nobile coppa per l'amore!„ 
[Line 1137] — Dov'è? Dov'è? — gridò dal corridoio la voce di Flavio. 
[Line 1138] Ella diede un balzo fino all'uscio, chiudendolo a chiave con un terrore irragionato e convulso, mentre Elvira rispondeva a Flavio:
[Line 1139] — Si sta vestendo.  I due giovani entrarono nel salotto che faceva fronte alla camera di
[Line 1140] Anna. Il mormorio delle loro voci le giungeva distinto attraverso il
[Line 1141] breve spazio. Diceva Flavio:
[Line 1142]  — Però verranno?... 
[Line 1143] — Sì, sì, verremo e subito.
[Line 1144] Così rispondeva Elvira con un trillo di allodola felice.
[Line 1145]  Anna si coperse rapidamente, smaniosa di sottrarsi ad una impressione
[Line 1146] penosa, o meglio a due impressioni; una penosa e l'altra irritante: e
[Line 1147] forse ad un'altra ancora più acuta, più indefinita, a cui si mesceva un bizzarro istinto di pudore segretamente offeso.
[Line 1148]  Per dispetto i nastri si spezzavano, i ganci non si congiungevano. Sotto la sua mano febbrile la stoffa sembrava prendere una attitudine di rivolta, e intanto che dibattevasi contro i piccoli ostacoli materiali tendeva con ansia l'orecchio alle voci dei due giovani che si erano straordinariamente abbassate di tono. Ora non percepiva che
[Line 1149] qualche sillaba, qualche motto staccato. Tuttavia il dialogo continuava animatissimo, passando dal sommesso bisbiglio della parola al fruscìo alato del sorriso ed al spezzato singulto che fa gorgogliare la voce
[Line 1150] nelle fauci con un canto di acque profonde. 
[Line 1151] Nell'ansia Anna sospendeva l'opera, madida la fronte di sudore. A un
[Line 1152] tratto le voci tacquero. Il silenzio altissimo non era più interrotto che dalle pulsazioni del suo cuore tumultuante. Che cosa avveniva?
[Line 1153] Erano forse partiti? o Flavio era partito? Provò un istante di
[Line 1154] vertigine. Dove, dove erano? Perchè tacevano? Le parve di udire un piccolo colpo di tosse, ma avendo in quel medesimo istante urtato in
[Line 1155] una spazzola che cadde rumorosamente a terra, non poteva essere sicura.
[Line 1156] Chiamò: “Elvira!„ Nessuna risposta. Forse si trovavano sul terrazzo.
[Line 1157] Ma perchè Flavio era venuto? Dovevano incontrarsi all'Esposizione. Sua
[Line 1158] sorella si era vestita prima del tempo: aveva sempre una gran premura
[Line 1159] di vestirsi. E il silenzio continuava! — Ah! una voce finalmente.... Non la loro voce, no. Era il cantore che ripassava per la via deserta
[Line 1160]     . . . . . . . . .
[Line 1161]     Nasce, fiorisce e muore
[Line 1162]     E non ritorna più!  Anna si affacciò questa volta alle persiane per vederlo. Cercava i suoi guanti, pur avendoli sotto gli occhi, toccandoli.
[Line 1163]  Finalmente eccola pronta. Si precipita fuori della camera ed urta Elvira che veniva alla sua volta.  — Dove eri?
[Line 1164]  — Quando? 
[Line 1165] — Ma ora. 
[Line 1166] — Qui.
[Line 1167]  — Sola?  Elvira solleva il capo e la guarda con una certa meraviglia. Anna arrossisce.
[Line 1168]  — Possiamo avviarci, — soggiunge Elvira. — Flavio ci precede. 
[Line 1169] — Che cosa aveva? 
[Line 1170] — Chi?
[Line 1171] — Flavio.
[Line 1172]  — Nulla.
[Line 1173]  — Perchè è venuto? 
[Line 1174] — Voleva essere sicuro che noi andassimo.
[Line 1175] Attraversano l'ampia anticamera, escono sullo scalone, scendono sotto il portico, il vecchio pensionato rientra allora e le saluta; il
[Line 1176] portinaio le arresta un momento per mostrar loro un ricciolone del terrazzo che ha bisogno di essere riparato: mostra in pari tempo una
[Line 1177] nuova piantagione de' suoi vasi, un cespuglio di dittamo, e ne offre un
[Line 1178] ramoscello a ciascuna. Sulla porta Anna chiede:  — Che cosa ha detto? 
[Line 1179] — Chi?  — Flavio. 
[Line 1180] — Nulla.  — Mi sembrava che aveste una discussione.
[Line 1181]  — No.
[Line 1182]  Il cielo ha quel pallore opaco delle giornate troppo calde. L'aria è immobile: non trema una foglia; le pietre del marciapiede scottano,
[Line 1183] bianche di luce e di polvere. Le due sorelle si avviano lentamente.   
[Line 1184] Sulla soglia della Mostra, proprio nella corrente del pubblico che
[Line 1185] entrava a frotte, due signori discorrevano con animazione senza perdere di vista i nuovi arrivati, ai quali anzi uno di essi faceva largo con un gesto semicircolare, imponente e grazioso insieme, che aveva dell'invito e della condiscendenza. Era costui un ometto magro,
[Line 1186] segaligno, il cui volto color limone ornavasi di alcuni cespugli di
[Line 1187] pelo bigio disposti bizzarramente qua e là, incerti ancora (benchè il
[Line 1188] loro proprietario toccasse i sessant'anni) se divenire baffi, barba o
[Line 1189] basette. Vestito accuratamente di panno nero, con uno spillo di mosaico nella cravatta nera e un paio di guanti color marrone, appariva chiaro
[Line 1190] che la sua dignità naturale si era per la circostanza agguerrita di
[Line 1191] minuziose cure esterne, incaricate di avvertire dell'esser suo anche
[Line 1192] i più distratti. Concorreva allo scopo un portamento della testa più eretto del solito, un girare in tondo degli sguardi dove era in eguali dosi compenetrata la sicurezza di sè e un benigno compatimento che distribuiva a caso sulla folla come spruzzi d'acqua benedetta.
[Line 1193]  — Capirai — diceva al suo interlocutore lasciando cadere le parole
[Line 1194] dall'alto, palleggiandole quasi prima di decidersi a regalarle — non si riceve per nulla una buona educazione. Mio nipote.... 
[Line 1195] — È suo nipote?
[Line 1196]  — Già, già, stretto parente, strettissimo. L'ho allevato io dall'età di
[Line 1197] nove anni; è quasi mio figlio; l'ho coltivato veramente a guisa di una pianticella, potando, estirpando, innestando. Si può dire che egli non ha un'idea che non sia stata prima mia. Il disinteresse col quale noi educatori seminiamo nelle giovani menti germi di frutti che esse sole
[Line 1198] raccoglieranno è ciò che forma la serietà, direi quasi la santità della
[Line 1199] nostra missione.
[Line 1200]  Il signor Pompeo sospese di parlare per gettare un'occhiatina di sbieco
[Line 1201] sopra alcuni foglietti che l'altro s'era levati di tasca e che stava
[Line 1202] riempiendo di note. Il signor Pompeo lo conosceva benissimo, perchè era
[Line 1203] stato suo scolaro e lo aveva bocciato parecchie volte, ma ora essendosi
[Line 1204] messo a fare il critico d'arte gli incuteva una specie di soggezione
[Line 1205] dietro la quale stava pure l'ansia di vedersi quando che sia citato
[Line 1206] su per le gazzette. Non che la cosa gli dispiacesse, tutt'altro, ma
[Line 1207] capiva l'importanza del momento e la necessità di posare bene. Con una mano nello sparato dell'abito, pendente l'altra con nobile negligenza lungo il fianco, il signor Pompeo pensava: “Anche questo l'ho formato io. Chi sa mai che portato in alto dalla capricciosa fortuna non riesca ad avere il suo quarto d'ora di celebrità; allora deve necessariamente
[Line 1208] ricordarsi di me. Purchè sia riuscito a purgarsi dei neologismi!„ 
[Line 1209] — Signor professore, lei dunque dice che suo nipote ha vent'anni?  — Ventuno.
[Line 1210] — Ed ha sempre avuto questa passione per l'arte?  — Certo, certo. 
[Line 1211] — Dimostrata fino dall'infanzia?
[Line 1212] — Dimostratissima. I suoi quaderni erano pieni di sgorbi.
[Line 1213]  — Di sgorbi?
[Line 1214] — Voglio dire.... sai bene.... i primi tentativi.... Già anche
[Line 1215] Raffaello avrà incominciato così. _Ars longa_. Quel Raffaello che
[Line 1216] pittore!
[Line 1217] Il signor Pompeo si lisciò i cespugli del mento inarcando le ciglia e
[Line 1218] sollevandosi sulla punta dei piedi perchè gli sembrava che la folla lo nascondesse troppo. Si avanzava difatti un gruppo di giovani che dalle
[Line 1219] corte casacche e dai larghi cappelli apparivano allievi della scuola di pittura: si avanzavano circondando rispettosamente un signore alto, corpulento, ben vestito, il quale procedeva in mezzo a loro nè più nè meno che Gesù fra gli apostoli, predicando il verbo con una voce
[Line 1220] volontariamente affiochita per non attirare l'attenzione dei profani,
[Line 1221] esprimendo giudizi brevi, recisi, che si limitavano qualche volta ad una crollata di spalle o ad un _peuh!_ sdegnoso, accolti dalla turba devota con umile deferenza, con rossori e pallori improvvisi che
[Line 1222] dimostravano l'alta influenza del personaggio.
[Line 1223]  — È il commendatore professore _X_ — susurrò piano il critico d'arte all'orecchio del signor Pompeo, — vado a sentire che cosa dice.
[Line 1224]  Facendo subito seguire l'atto alle parole il critico d'arte si
[Line 1225] cacciò così bene nel crocchio che la sua esile persona di giovinetto
[Line 1226] stremenzito non apparve più, tra le falde del commendatore e i cappelli
[Line 1227] degli allievi, che a guisa di un uccelletto saltellante in cerca di
[Line 1228] becchime.  Dietro le spalle del signor Pompeo entravano intanto senza che egli se
[Line 1229] ne avvedesse, le signorine Lamberti. Graziose, eleganti, severamente distinte, erano molto guardate sempre dovunque si recassero, ma più che le loro persone si imponeva l'aureola del loro nome. Muta da tanti anni la voce di Gentile Lamberti echeggiava ancora nei cuori che aveva fatto palpitare per quel privilegio che hanno certe anime ardenti di
[Line 1230] prolungare la loro vita oltre i confini della materia; ed accadeva
[Line 1231] spesso alle fanciulle di udir mormorare sul loro passaggio: “Sono le figlie di Gentile Lamberti„ con un accento di simpatia rispettosa che
[Line 1232] faceva vibrare profondamente il cuore di Anna e schiudere sui labbri di Elvira un sorriso di vanità soddisfatta.
[Line 1233] La curiosità del premio e le polemiche che lo avevano preceduto attiravano quel giorno alla Esposizione una folla grandissima. Per le sale, dove si circolava a stento, il caldo era insopportabile.
[Line 1234] Un'afa impregnata di migliaia di esalazioni, corrotta da microbi invisibili, nauseabonda nel suo odore fondamentale che inutilmente veniva a tratti a tratti interrotto dalla presenza di qualche profumata
[Line 1235] signora, gravava su tutte quelle persone raccolte. I velari di tela
[Line 1236] bianca distesi a mezza volta per regolare la luce contribuivano
[Line 1237] a restringere lo spazio, imprigionando l'aria, rendendola vieppiù soffocante e irrespirabile. In quella atmosfera lattea, uniforme, la folla si pigiava più intontita che allettata, ricevendo nella retina
[Line 1238] degli occhi un'impressione confusa di colori che per la maggioranza si
[Line 1239] risolveva in una leggera emicrania: scossa tratto tratto da un soggetto impressionante, da una arditezza nuova di esecuzione che le traeva esclamazioni derisorie e faceva correre ratte le facezie di bocca in
[Line 1240] bocca, ma riprendendo quasi subito il suo andare pesante e rassegnato
[Line 1241] di branco umano davanti alla sfilata interminabile dei quadri.
[Line 1242]  — Fa troppo caldo, — disse Elvira.
[Line 1243]  Le due sorelle erano ansiose di sapere se la premiazione fosse già stata fatta. Non guardavano nulla e nessuno, seguendo docilmente la folla, intente solo a rintracciare Flavio. Una grossa famiglia borghese composta di tre generazioni, tutte ferme davanti ad una tela intitolata
[Line 1244] _La stiratrice_ le arrestò contro lor voglia per qualche minuto.
[Line 1245] — Questo meriterebbe il premio! — esclamò con voce potente il padre di
[Line 1246] famiglia.
[Line 1247] Gli altri fecero coro, lodando chi la bella faccia tonda della stiratrice, chi la rimboccatura perfetta delle sue maniche, chi
[Line 1248] la trovata di un gattino accoccolato con fine accorgimento nella biancheria appena stirata, chi la naturalezza della pugnetta alla quale non mancava neppure una lieve sfrangiatura di stoffa bruciata. La madre di famiglia guardò a lungo prima di pronunciarsi, poi espresse
[Line 1249] l'opinione che non si stira sopra una tavola così bassa.
[Line 1250]  — Fa veramente troppo caldo, — disse ancora Elvira.
[Line 1251] — È curioso. Tu non soffri mai il caldo — osservò Anna con dolcezza.
[Line 1252] — Ma oggi è eccessivo.
[Line 1253] — È vero. Se potessimo trovare una sala meno affollata.... 
[Line 1254] — M'era parso di scorgere il signor Pompeo.  — Dove?
[Line 1255] — Non si vede più.  Incontrarono delle amiche: 
[Line 1256] — Oh! il vostro giovine pittore, che successo!
[Line 1257] — Hanno esposto la premiazione? — domandò Elvira.
[Line 1258] — Non ancora.  L'onda della folla le divise. Le due sorelle furono sospinte innanzi mentre esse si riguardavano scansando i contatti, desiderose di giungere vicino al quadro di Flavio. Ma il quadro era in una delle ultime sale.
[Line 1259] — Fermiamoci un momento, — propose Elvira.  A mala pena trovarono un posto sopra uno dei divani collocati nel
[Line 1260] mezzo delle sale. Intorno ad esse sedevano alcune persone della buona società, fra cui una signora di quelle che i giornali letterari e gli autori nelle prefazioni dei loro libri chiamano intellettuali. Ella
[Line 1261] stava appunto concludendo un discorsetto sulla pittura: 
[Line 1262] — .... è La Sizeranne che lo afferma, dobbiamo credergli.
[Line 1263]  — Non credo però — rispose un signore di mezza età che le stava ritto dinanzi facendosi fresco con un ventaglietto giapponese — che i nostri
[Line 1264] artisti farebbero bene ad imitare gli Inglesi.
[Line 1265] — Non le piace Burne Jones? 
[Line 1266] Sì dicendo la signora intellettuale volse un'occhiata alle nuove persone che si erano sedute sul divano per giudicare su di esse
[Line 1267] l'effetto di quel nome.
[Line 1268]  — Sì, mi piace un Burne Jones; due sarebbero già troppi. Il genio non può far scuola; essendo la manifestazione di una forte individualità esso è principio e fine a se stesso. 
[Line 1269] — I preraffaelliti tuttavia non hanno detto la loro ultima parola.  — Eh! eh! — fece il signore dal ventaglietto senza spiegarsi
[Line 1270] maggiormente. 
[Line 1271] Due damine intanto si erano fermate a stringere la mano dell'intellettuale.
[Line 1272] — Oh! cara, ma questo premio non si vede ancora. 
[Line 1273] — La giurìa sente il caldo — pronunciò il signore ventilandosi con maggior lena. 
[Line 1274] — E sì — disse la intellettuale sottolineando le parole — che la scelta
[Line 1275] non dovrebbe essere difficile. Procedendo per eliminazione, che cosa
[Line 1276] resta da giudicare? tre o quattro lavori, se pure!
[Line 1277]  — Per conto mio — rispose una delle dame cui il gran naso a becco usurpava il posto del viso e che portava una corona da marchesa — non vedo un solo quadro che mi ispiri il desiderio di averlo nel mio
[Line 1278] salotto. 
[Line 1279] — Quella testa è molto espressiva! — esclamò la sua compagna indicando un _San Gerolamo_ che le stava davanti, nero e giallo come un tizzone abbrustolito.  — Ma ti pare! una bella figura che farebbe al di sopra del mio divano
[Line 1280] _Louis quinze_! Roba da Tebaide, cara. 
[Line 1281] — Sarebbero più in istile quelle fanciulle che il pittore chiama:
[Line 1282] _Primavera ellenica_, ma.... troppo nude — interruppe la intellettuale. — I pittori abituati alle crudezze dell'Accademia dimenticano spesso che vi sono al mondo anche delle signore.
[Line 1283]  — Delle _vere_ signore, — accentuò la proprietaria della corona
[Line 1284] marchionale dilatando le narici del suo gran naso.  — Un quadro per il suo salotto, marchesa — interruppe il signore dal ventaglio — potrebbe essere quello del giovine simbolista: _Viene!_
[Line 1285]  — Ah: no, mi impressiona troppo. Non posso esimermi dal pensare che vi è un ladro nella camera vicina.
[Line 1286] — Che idea!
[Line 1287] — È così. Dal volto dell'adolescente spira un terrore, un'ansia....  — Ammetto l'ansia, ma la spiego diversamente.  La signora che aveva dimestichezza con Burne Jones e con La Sizeranne aperse una parentesi per dire:  — Non mi pare che appartenga alla scuola simbolistica. È al contrario
[Line 1288] di un verismo che colpisce.
[Line 1289]  — Si può essere simbolici e veri nello stesso tempo. Che ne pensa la marchesa? 
[Line 1290] — Penso che ad ogni modo la cornice è di cattivo gusto.  Le signorine Lamberti si alzarono.
[Line 1291] — Se potessimo trovare Flavio! — mormorò Anna.
[Line 1292] Elvira non rispose, pallida e oppressa da una stanchezza a cui la breve
[Line 1293] fermata non aveva recato alcun ristoro.
[Line 1294]  Ripresero così il lento andare in mezzo alla folla, afferrando a volo brani di conversazione, mezzi giudizi, parole staccate che si
[Line 1295] incrociavano bizzarramente.
[Line 1296] Un vecchiotto arzillo, con baffi alla Vittorio Emanuele e cappello
[Line 1297] di panno verdone posto alla sgherra, si appoggiava fortemente sul braccio di un compagno, brontolandogli nell'orecchio con attitudine da
[Line 1298] congiurato:  — Bisogna che ritornino alla pittura storica; non c'è altra salvezza. Cosa vogliono dire tutti codesti fantocci? La fantasia! Il sentimento! Baie. Storia ci vuole; e disegno ci vuole. Non c'è più nessuno che
[Line 1299] sappia disegnare. Vedere a' miei tempi l'Induni, il Focosi.... Vedere
[Line 1300] l'Emanuele Filiberto che getta ai piedi dell'ambasciatore spagnuolo le insegne del Toson d'oro!  Il chiacchierio di due ragazze passò sopra alla voce del brontolone.
[Line 1301] — .... il basso della gonna filettato di bianco.  — E i bottoni bianchi.
[Line 1302]  — No, neri. 
[Line 1303] — Meglio bianchi.
[Line 1304]  Le signorine Lamberti trasalirono all'improvviso. Qualcuno aveva detto: “Il premio....„ Ma non poterono udire altro. Elvira, tacitamente, infilò il suo braccio sotto il braccio di Anna.
[Line 1305] Giunsero infine alle ultime sale. Un drappello di giovani mascherava il
[Line 1306] quadro di Flavio, tanto che sembrava poco possibile potersi avvicinare.
[Line 1307] Anna tuttavia che era più alta della sorella si sollevò un istante
[Line 1308] sulla punta dei piedi e ricadde subito, stringendo nervosamente il
[Line 1309] braccio di Elvira. Aveva visto il cartello del premio affisso sul
[Line 1310] quadro.
[Line 1311]  — Lascia vedere anche a me, — disse Elvira con voce velata da insolita commozione.
[Line 1312]  Tremanti, felici, pallide, le due sorelle bevettero insieme a quella
[Line 1313] larga onda di gioia. Si parlava molto e forte intorno a loro, ma non
[Line 1314] erano più in grado di intendere nulla. Appena se videro, e confusamente anche questo, il signor Pompeo ritto accanto alla tela premiata sorridendo al pubblico con benevolenza. 
[Line 1315] — Andiamo, — mormorò Anna. 
[Line 1316] Rifecero una sala o due, ma il bisogno dell'aria pura le portò ben presto nel piccolo giardino della Mostra il quale era stato per
[Line 1317] la circostanza provveduto di fiori e di alte felci che aggruppate artisticamente davano per gli occhi l'illusione della frescura. Si erano da poco accomodate sopra una panchina, in un cantuccio discreto e ombroso, quando Flavio venne a raggiungerle.
[Line 1318]  Il povero fanciullo raggiava tutto attraverso una velatura indefinibile di mestizia rimastagli dalla sua triste infanzia e che il successo
[Line 1319] non poteva cancellare interamente. Egli aveva inoltre quella vera
[Line 1320] modestia che fa del trionfo un piacere raccolto, che lo sottrae alle manifestazioni turbolente e chiassose per innalzarlo ad una specie di rito intimo, quasi ad un patto religioso e solenne coll'anima.
[Line 1321] — Suo, suo, tutto suo! — Alludendo al trionfo così Flavio rispose stringendo la mano di Anna, turbata anch'essa e felice, eppure mesta
[Line 1322] di una mestizia che anzichè essere in lei l'ombra del passato sembrava
[Line 1323] un'oscura prossima minaccia. 
[Line 1324] Elvira indugiava a parlare. Col busto per metà rovesciato sull'appoggiatoio della panchina fissava Flavio con uno sguardo ardente, insolito in lei, che non tardò ad esercitare sul giovane una singolare potenza di attrazione. Ella era in quel divino momento della giovinezza che conferisce ad ogni cosa viva il massimo della sua potenza. Per quanto casta e severamente educata, ed anche innocente,
[Line 1325] usciva da tutta la sua persona un impetuoso fascino di desiderio.
[Line 1326] Flavio lo sentiva, e nello stato di sovreccitazione in cui trovavasi
[Line 1327] gli riusciva impossibile la difesa. Si guardavano così, rapiti, colle pupille molli di involontarie seduzioni.  Quel silenzio parve ad Anna insopportabile; volle romperlo in qualche
[Line 1328] modo e incominciò a volgere a Flavio una quantità di domande la cui volubilità era troppo palese perchè ella stessa non avvertisse un senso
[Line 1329] di stonatura. Avrebbe allora voluto muoversi, riprendere la passeggiata affannosa in mezzo ai quadri, ma si erano appena sedute ed Elvira
[Line 1330] sembrava stanca assai. Guardandola in quella sua posa languida, col
[Line 1331] momentaneo pallore che le ingentiliva il volto, col busto giovanile
[Line 1332] fasciato di rose e il collo nudo emergente nel trionfo della linea
[Line 1333] che nessuna orma di tempo aveva ancor tocca, ne subì suo malgrado il misterioso impero. Sua sorella le apparve in quell'istante più che mai straniera ma armata di invincibili diritti. Piegò il capo e seguendo distrattamente cogli occhi il disegno della ghiaia per terra cadde in un profondo silenzio.
[Line 1334] Un'orchestrina mascherata da un gruppo di felci gigantesche eseguiva
[Line 1335] un'aria dell'_Orfeo_. Le note delicatamente appassionate cadevano nel piccolo giardino non ancora invaso dalla folla, dove aliava un fresco
[Line 1336] odore di azalee appena dischiuse, dove il caldo greve ancora ma non
[Line 1337] contaminato conciliava un soave torpore sognante.
[Line 1338]  — Come si sta bene qui! — sospirò Elvira a fior di labbro.  Nello stato di sensibilità acuta in cui si trovava Flavio, coi nervi vibranti, la fantasia in tumulto, tutto il suo essere sollevato da un'onda di vita, anche quelle semplici parole si vestirono di imagini dolcemente accese quali fiaccole sul limitare di un sentiero nuovo, sconosciuto e tentante. Gli occhi di Elvira erano quel giorno
[Line 1339] straordinariamente larghi, natanti in un'ombra violacea di una morbidezza sofferente e voluttuosa e si attaccavano a quelli del giovane con un lungo, insistente richiamo, con bagliori inconsci di febbricitante.  — Temo — continuò Elvira sorridendo di un sorriso infantile — che i suoi ammiratori vengano a rapirla. 
[Line 1340] — Non è facile, — balbettò Flavio senza sapere molto quel che si
[Line 1341] dicesse, invaso come era da un dolcissimo turbamento.
[Line 1342] Quando Anna sollevò gli occhi li vide stretti in un colloquio di
[Line 1343] brevi parole: brevi e interrotte come le parole che si erano scambiate poche ore prima a casa e che non aveva potuto comprendere. Vide pure il braccio destro di Elvira, dal quale ella aveva tolto il guanto, abbandonato sulla spalliera in vicinanza di quello di Flavio e benchè
[Line 1344] l'atto fosse giustificato dalla lunga confidenza, Anna ne ricevette una impressione disgustosa. Deviando lo sguardo avvertì la singolare
[Line 1345] animazione degli occhi di sua sorella.  — Stai meglio, mi pare?
